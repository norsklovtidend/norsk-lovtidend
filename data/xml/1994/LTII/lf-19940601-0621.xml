<!DOCTYPE html><html lang="no"><head><title>Forskrift om politivedtekt, Rennebu kommune, Sør-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:52</dd><dt class="legacyID">Datokode</dt><dd class="legacyID">FOR-1994-06-01-621</dd><dt class="dokid">DokumentID</dt><dd class="dokid">LTII/forskrift/1994-06-01-621</dd><dt class="ministry">Departement</dt><dd class="ministry"><ul><li>PV</li></ul></dd><dt class="publishedIn">Publisert i</dt><dd class="publishedIn">Avd II 1994 Nr. 5</dd><dt class="dateInForce">I kraft fra</dt><dd class="dateInForce">1994-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1953-03-12-4031</li></ul></dd><dt class="appliesTo">Gjelder for</dt><dd class="appliesTo">Rennebu kommune, Sør-Trøndelag.</dd><dt class="basedOn">Hjemmel</dt><dd class="basedOn"><ul><li>forskrift/1925-01-16-2</li><li>lov/1891-06-06-1</li><li>lov/1875-05-22</li><li>lov/1932-06-17-3</li></ul></dd><dt class="dateOfPublication">Kunngjort</dt><dd class="dateOfPublication">1994-07-22</dd><dt class="titleShort">Korttittel</dt><dd class="titleShort">Forskrift om politivedtekt, Rennebu</dd><dt class="title">Tittel</dt><dd class="title">Forskrift om politivedtekt, Rennebu kommune, Sør-Trøndelag.</dd><dt class="miscInformation">Annet om dokumentet</dt><dd class="miscInformation">Fastsatt av Rennebu kommunestyre 3. februar 1994 og Rennebu formannskap 15. februar 1994 med hjemmel i kgl.res. av 16. januar 1925 og 19. august 1932, lov av 6. juni 1891 om politivedtekter for rikets herreder, lov av 22. mai 1875 om høve til å gi dramatiske og andre offentlige forestillinger m.v. og lov av 17. juni 1932 om tillegg til politilovgivningen. Stadfestet av Justis- og politidepartementet 1. juni 1994 med en del endringer.</dd><dt class="refid">RefID</dt><dd class="refid">forskrift/1994-06-01-621</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Rennebu kommune, Sør-Trøndelag.<ul class="tocSubUl"><li>Kapittel I Innledende bestemmelser<ul class="tocSubUl"><li>§ 1.</li><li>§ 2.</li></ul></li><li>Kapittel II Orden og ferdsel på offentlig sted<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li><li>Kapittel III Om dyr<ul class="tocSubUl"><li>§ 8.</li><li>§ 9.</li><li>§ 10.</li></ul></li><li>Kapitel IV Offentlige forestillinger<ul class="tocSubUl"><li>§ 11.</li><li>§ 12.</li><li>§ 13.</li><li>§ 14.</li></ul></li><li>Kapittel V Forskjellige bestemmelser<ul class="tocSubUl"><li>§ 15.</li><li>§ 16.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1994-06-01-621" id="dokument"><h1>Forskrift om politivedtekt, Rennebu kommune, Sør-Trøndelag.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1994-06-01-621/KAPITTEL_1" data-partID="k1"><h2>Kapittel I Innledende bestemmelser</h2><article class="legalArticle" data-lovdata-URL="LTII/forskrift/1994-06-01-621/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted forstås i denne vedtekt gate, vei, sti, gangbane, torg, bru, plass, strand og andre steder som er alminnelige beferdet eller bestemt for alminnelig ferdsel.</article></article><article class="legalArticle" data-lovdata-URL="LTII/forskrift/1994-06-01-621/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekt er lagt på eier av hus eller grunn, hviler også på den som fester, bruker eller bestyrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1994-06-01-621/KAPITTEL_2" data-partID="k2"><h2>Kapittel II Orden og ferdsel på offentlig sted</h2><article class="legalArticle" data-lovdata-URL="LTII/forskrift/1994-06-01-621/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver plikter straks å rette seg etter de pålegg, tegn eller anvisninger som politiet i hvert tilfelle gir for å holde orden, regulere ferdselen eller trygge publikum. Barn under 14 år som på egen hånd streifer om på offentlig sted etter kl. 22.00 kan politiet bringe eller vise hjem.</article></article><article class="legalArticle" data-lovdata-URL="LTII/forskrift/1994-06-01-621/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller i umiddelbar nærhet av offentlig sted må ingen delta i oppløp eller sammenstimling, stille seg i klynge eller lage larm eller bråk som forstyrrer den alminnelige orden eller ferdsel.</article></article><article class="legalArticle" data-lovdata-URL="LTII/forskrift/1994-06-01-621/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Uten tillatelse av politiet er det på offentlig sted forbudt å arrangere opptog, friluftsmøte, sette opp stand e.l.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Søknad om tillatelse til arrangement som nevnt i første ledd, må sendes politiet i god tid før arrangementet skal holdes, med opplysning om den ansvarliges navn og adresse. Politiet kan sette de vilkår for tillatelsen som det finner nødvendig av hensyn til orden, ferdsel og renslighet.</article></article><article class="legalArticle" data-lovdata-URL="LTII/forskrift/1994-06-01-621/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Sprengningsarbeid på eller i umiddelbar nærhet av offentlig sted skal på forhånd meldes skriftlig til politiet, som kan påby særlige sikkerhetstiltak. Ved sprengningsarbeid må det vises nødvendig forsiktighet. Publikum må varsles i tide.</article></article><article class="legalArticle" data-lovdata-URL="LTII/forskrift/1994-06-01-621/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller ut mot offentlig sted er det forbudt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/5/ledd/1/punkt/1/" id="kapittel-2-paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/5/ledd/1/punkt/1/ledd/1/" id="kapittel-2-paragraf-5-ledd-1-punkt-1-ledd-1">å kaste, legge eller sette avfall, eller annet som kan være til ulempe for ferdselen eller virke skjemmende,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/5/ledd/1/punkt/2/" id="kapittel-2-paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/5/ledd/1/punkt/2/ledd/1/" id="kapittel-2-paragraf-5-ledd-1-punkt-2-ledd-1">uten politiets samtykke å skyte med gevær eller annet skytevåpen eller bue, sprettert e.l.,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/5/ledd/1/punkt/3/" id="kapittel-2-paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/5/ledd/1/punkt/3/ledd/1/" id="kapittel-2-paragraf-5-ledd-1-punkt-3-ledd-1">uten politiets samtykke å brenne av krutt, fyrverkeri eller eksplosive stoffer,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/5/ledd/1/punkt/4/" id="kapittel-2-paragraf-5-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/5/ledd/1/punkt/4/ledd/1/" id="kapittel-2-paragraf-5-ledd-1-punkt-4-ledd-1">å kaste stein, snøball eller annet som kan være til skade eller ulempe for dem som ferdes der,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/5/ledd/1/punkt/5/" id="kapittel-2-paragraf-5-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/5/ledd/1/punkt/5/ledd/1/" id="kapittel-2-paragraf-5-ledd-1-punkt-5-ledd-1">å kaste glass, spiker, papir eller annet avfall.</article></article></li></ul></article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Det er forbudt å bære ladd skytevåpen på offentlig sted</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1994-06-01-621/KAPITTEL_3" data-partID="k3"><h2>Kapittel III Om dyr</h2><article class="legalArticle" data-lovdata-URL="LTII/forskrift/1994-06-01-621/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Det er forbudt å la husdyr gå uten bevoktning på offentlig sted, unntatt i utmark. Husdyr som går løse på offentlig sted som ikke er inngjerdet, skal være merket slik at eieren lett kan finnes.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Hester som leies, rides eller kjøres fraspent på offentlig sted, skal være forsynt med bissel eller grime.</article></article><article class="legalArticle" data-lovdata-URL="LTII/forskrift/1994-06-01-621/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan bestemme at hunder og andre dyr som det på grunn av størrelse eller rase eller av andre grunner finner farlig, på offentlig sted skal holdes forsvarlig bundet, forsynt med forsvarlig munnkurv eller sikret på annen måte.</article></article><article class="legalArticle" data-lovdata-URL="LTII/forskrift/1994-06-01-621/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Ekskrementer som hund etterlater seg på offentlig sted, skal straks fjernes av hundens eier eller ledsager.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Hund som går løs i strid med bestemmelsene i denne eller foregående paragraf, kan politiet ta i forvaring og selge eller avlive, hvis eieren eller besitteren ikke innen 3 dager etter at han er varslet personlig eller ved kunngjøring, henter hunden og betaler de påløpne omkostninger.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1994-06-01-621/KAPITTEL_4" data-partID="k4"><h2>Kapitel IV Offentlige forestillinger</h2><article class="legalArticle" data-lovdata-URL="LTII/forskrift/1994-06-01-621/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Uten tillatelse av politiet må ingen:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/1/ledd/1/punkt/1/" id="kapittel-4-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/1/ledd/1/punkt/1/ledd/1/" id="kapittel-4-paragraf-1-ledd-1-punkt-1-ledd-1">som næring holde offentlig dans, tivoli o.l.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/1/ledd/1/punkt/2/" id="kapittel-4-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/1/ledd/1/punkt/2/ledd/1/" id="kapittel-4-paragraf-1-ledd-1-punkt-2-ledd-1">holde sammenkomst med dans eller annen sammenkomst av utelukkende eller overveiende selskapelig eller underholdende art med adgang for en ubestemt krets av personer eller for medlemmer av forening eller lignende sammenslutning.</article></article></li></ul></article></article><article class="legalArticle" data-lovdata-URL="LTII/forskrift/1994-06-01-621/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Den som vil arrangere dans m.v. som nevnt i § 11, skal i god tid på forhånd sende søknad til politiet og oppgi tid og sted for forestilllingen m.v. samt hvem som er den ansvarlige.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Politiet kan fastsette vilkår for tillatelsen.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Arrangøren må etterkomme de pålegg som politiet ellers gir for å holde ro og orden og trygge publikums sikkerhet.</article></article><article class="legalArticle" data-lovdata-URL="LTII/forskrift/1994-06-01-621/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Politiet kan stanse forestilling m.v. som avholdes uten tillatelse. De som er tilstede, plikter å fjerne seg etter politiets henstilling.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Bestemmelsen i foregående ledd gjelder også dersom en forestilling m.v. bryter forutsetningene for den tillatelse som er gitt, eller publikums opptreden er slik at politiet finner grunn til å stanse forestillingen.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Personer som ikke følger de pålegg politiet gir for å opprettholde ro og orden kan vises bort.</article></article><article class="legalArticle" data-lovdata-URL="LTII/forskrift/1994-06-01-621/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Unnlater noen å utføre noe han etter denne vedtekt eller etter pålegg gitt med hjemmel i vedtekten har plikt til, kan politiet la det utføre på hans vegne eller sørge for at det nødvendige blir gjort for å hindre at forsømmelsen volder skade eller ulempe for andre.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Politiet kan også hindre eller stanse handlinger som er forbudt etter denne vedtekt eller rydde av veien ulemper som skyldes at noen har forbrudt seg mot vedtekten.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1994-06-01-621/KAPITTEL_5" data-partID="k5"><h2>Kapittel V Forskjellige bestemmelser</h2><article class="legalArticle" data-lovdata-URL="LTII/forskrift/1994-06-01-621/§15" data-name="§15" data-partID="§15" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Overtredelse av denne vedtekt eller de forbud og påbud som er gitt med hjemmel i vedtekten, straffes etter straffelovens § 339, nr. 2, såfremt ikke strengere straffebud kommer til anvendelse.</article></article><article class="legalArticle" data-lovdata-URL="LTII/forskrift/1994-06-01-621/§16" data-name="§16" data-partID="§16" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Denne vedtekt trer i kraft 1 måned etter at den er stadfestet av Justisdepartementet. Fra samme tid oppheves politivedtekt for Rennebu kommune stadfestet av Justisdepartementet den 12. mars 1953 nr. 4031 med senere endringer.</article></article></section></main></body></html>