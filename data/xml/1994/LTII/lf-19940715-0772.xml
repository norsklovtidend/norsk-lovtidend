<!DOCTYPE html><html lang="no"><head><title>Forskrift om at los skal nyttes i Grenlandsområdet, Telemark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:21</dd><dt class="legacyID">Datokode</dt><dd class="legacyID">FOR-1994-07-15-772</dd><dt class="dokid">DokumentID</dt><dd class="dokid">LTII/forskrift/1994-07-15-772</dd><dt class="ministry">Departement</dt><dd class="ministry"><ul><li>SJ</li></ul></dd><dt class="publishedIn">Publisert i</dt><dd class="publishedIn">Avd II 1994 Nr. 6</dd><dt class="dateInForce">I kraft fra</dt><dd class="dateInForce">1994-07-18</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-03-25-274</li></ul></dd><dt class="appliesTo">Gjelder for</dt><dd class="appliesTo">Grenlandsområdet</dd><dt class="basedOn">Hjemmel</dt><dd class="basedOn"><ul><li>lov/1989-06-16-59/§13</li></ul></dd><dt class="dateOfPublication">Kunngjort</dt><dd class="dateOfPublication">1994-08-19</dd><dt class="titleShort">Korttittel</dt><dd class="titleShort">Forskrift om los i Grenlandsområdet, Telemark</dd><dt class="title">Tittel</dt><dd class="title">Forskrift om at los skal nyttes i Grenlandsområdet, Telemark.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 15. juli 1994 med hjemmel i lov av 16. juni 1989 nr. 59 om lostjenesten § 13 første ledd nr. 1. Fremmet av Fiskeridepartementet.</dd><dt class="refid">RefID</dt><dd class="refid">forskrift/1994-07-15-772</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om at los skal nyttes i Grenlandsområdet, Telemark.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li></ul></dd></dl></header><main class="documentBody" data-lovdata-URL="LTII/forskrift/1994-07-15-772" id="dokument"><h1>Forskrift om at los skal nyttes i Grenlandsområdet, Telemark.</h1><article class="legalArticle" data-lovdata-URL="LTII/forskrift/1994-07-15-772/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Statslos skal nyttes av fartøyer over 200 BT som trafikkerer farvannet nordenfor en linje gjennom nordpynt Mølen – nordpynt Såsteinen. Videre sønnenfor en rett linje fra Herreelva i Bamble til sørenden av Vestre kai på Porsgrunn Fabrikker.</article></article><article class="legalArticle" data-lovdata-URL="LTII/forskrift/1994-07-15-772/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med fartøy i denne forskrift menes som i lov om losvesenet av 9. april 1948 nr. 2 § 1, også lekter, lastepram, pontong, boreplattform og liknende flyttbare innretninger, flytedokk og mudderapparat.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med BT menes brutto tonnasjeenheter etter Internasjonal konvensjon om måling av fartøyer, 1969.</article></article><article class="legalArticle" data-lovdata-URL="LTII/forskrift/1994-07-15-772/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kystverkets 1. distrikt eller den det bemyndiger kan dispensere fra bestemmelsene i § 1 for fartøy under 1.500 BT som ikke fører farlig last, når skipets fører eller overstyrmann kan godtgjøre at han ved jevnlige anløp av havner i området har ervervet seg omfattende farvannskjennskap og er kjent med de regler og bestemmelser som til enhver tid gjelder for seilas og navigering i farvannet.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dessuten kan dispensasjon også gis for fartøyer under 4.000 BT som ikke fører farlig last, og ikke laster som omfattes av reglene i den internasjonale konvensjon om hindring av forurensning fra skip MARPOL 73/78, når skipets fører eller overstyrmann kan godtgjøre at han ved jevnlige anløp av havner i området har ervervet seg omfattende farvannskjennskap og er kjent med de forskrifter og bestemmelser som til enhver tid gjelder for seilas og navigering i farvannet. For overstyrmannen kreves det i så fall at også han fyller vilkårene for å tjenestegjøre som fører av vedkommende fartøy.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det kan også dispenseres på noe strengere vilkår fra bestemmelsen i § 1 for fartøyer på 4.000 BT eller større som ikke fører farlig last og ikke last som omfattes av reglene i den internasjonale konvensjon om hindring av forurensning fra skip MARPOL 73/78. Skipsføreren eller overstyrmannen må i så tilfelle også kunne godtgjøre at han i løpet av de siste 24 måneder har seilt i farvannet under veiledning av statslos med vedkommende fartøy eller tilsvarende ved minst 8 anløp av farvannet. Videre må skipsføreren eller overstyrmannen fremstille seg hos losoldermannen i Grenland for eksaminasjon vedrørende farvannskjennskap og aktuelle forskrifter m.v. Kystdirektoratet gir nærmere bestemmelser.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Søknad om dispensasjon sendes gjennom rederiet til losoldermannen i Grenland. Meddelt dispensasjon er gyldig inntil 2 år, men kan når som helst trekkes tilbake.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Fører og overstyrmann som den 17. juli 1994 har gyldig dispensasjon etter § 3 annet ledd i denne forskriften, kan fortsatt nytte denne dispensasjonen så lenge den er gyldig. Ved søknad om ny dispensasjon gjelder de samme regler for behandling og avgjørelse av søknaden som for den dispensasjonen som var gyldig 17. juli 1994.</article></article><article class="legalArticle" data-lovdata-URL="LTII/forskrift/1994-07-15-772/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Når dispensasjonen nyttes skal det være en navigatør på broen som i henhold til § 3 fyller vilkårene for å navigere i området uten bruk av statslos.</article></article><article class="legalArticle" data-lovdata-URL="LTII/forskrift/1994-07-15-772/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som forsettlig eller uaktsomt overtrer denne forskrift, straffes etter straffelovens § 418, hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTII/forskrift/1994-07-15-772/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift medfører ingen endringer i reglene om bruk av statslos for fremmed ikke-militære fartøyer over 50 BT, jfr kgl.res. av 9. februar 1968 nr. 2 om bestemmelser om forbudte sjøområder på norsk territorium.</article></article><article class="legalArticle" data-lovdata-URL="LTII/forskrift/1994-07-15-772/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Med virkning fra 18. juli 1994 kl 0000 oppheves forskrift av 25. mars 1988 nr. 274 om at los skal nyttes i Grenlandsområdet, Telemark, fastsatt med hjemmel i lov av 9. april 1948 nr. 2 § 5, jf kgl.res. av 29. april 1977.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Denne forskrift trer i kraft 18. juli 1994 kl. 0000, og gjøres gjeldende for fartøy som etter denne tid trafikkerer det farvann som er beskrevet i denne forskriftens § 1.</article></article></main></body></html>