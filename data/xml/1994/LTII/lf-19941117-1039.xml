<!DOCTYPE html><html lang="no"><head><title>Forskrift om vedtekter til plan- og bygningsloven, Oslo kommune.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:00</dd><dt class="legacyID">Datokode</dt><dd class="legacyID">FOR-1994-11-17-1039</dd><dt class="dokid">DokumentID</dt><dd class="dokid">LTII/forskrift/1994-11-17-1039</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1994 Nr. 9</dd><dt class="dateInForce">I kraft fra</dt><dd class="dateInForce">1995-01-12</dd><dt class="appliesTo">Gjelder for</dt><dd class="appliesTo">Oslo</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1994-12-15</dd><dt class="titleShort">Korttittel</dt><dd class="titleShort">Forskrift til plan- og bygningsloven, Oslo</dd><dt class="title">Tittel</dt><dd class="title">Forskrift om vedtekter til plan- og bygningsloven, Oslo kommune.</dd><dt class="miscInformation">Annet om dokumentet</dt><dd class="miscInformation">Fastsatt av Oslo kommunestyre 6. oktober 1993 med hjemmel i plan- og bygningsloven 14. juni 1985 nr. 77 § 4. Stadfestet av Kommunal- og arbeidsdepartementet 17. november 1994.</dd><dt class="refid">RefID</dt><dd class="refid">forskrift/1994-11-17-1039</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter til plan- og bygningsloven, Oslo kommune.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/1994-11-17-1039" id="dokument"><h1>Forskrift om vedtekter til plan- og bygningsloven, Oslo kommune.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1994-11-17-1039/KAPITTEL_1" data-partID="k1"><h2 data-text-align="center">I</h2><article class="defaultP">Til § 63 nr. 2 første ledd:</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Grunneier som vil fraskille tomter plikter å legge frem en samlet delingsplan over vedkommende eiendom eller del av den når kommunen (byutviklingskomiteen) krever det. Kommunen (byutviklingskomiteen) kan ved fradeling av små og vanskelig bebyggbare tomter kreve fremlagt illustrert bebyggelsesforslag som godtgjør at tomten kan bebygges på forsvarlig måte.</article> <article class="defaultP" margin-top="true">Til § 63 nr. 3:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Kommunen (byutviklingskomiteen) kan sette som vilkår for å gi delingstillatelse at eiendommer som har samme eier og som skal nyttes under ett, blir sammenføyd i grunnboka, jf lov om kartlegging, deling og registrering av grunneiendom (delingsloven) § 4-3.</article> <article class="defaultP" margin-top="true">Til § 66 nr. 1 første ledd:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Skal atkomsten være kjørbar må dette angis særskilt, og minste bredde skal da være 3,5 meter ( 2,5 meter effektiv kjørebredde)</article> <article class="defaultP" margin-top="true">Til § 66 nr. 2 første ledd:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Legges ledning gjennom naboeiendom, må rettigheten være sikret ved tinglyst dokument eller på annen måte som kommunen (byutviklingskomiteen) godtar som tilfredsstillende. Plasseringen skal være angitt på tilfredsstillende måte.</article> <article class="defaultP" margin-top="true">Til § 69 nr. 1:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Kommunen (byutviklingskomiteen) kan kreve at verdifullt landskap og vegetasjon søkes bevart.</article> <article class="defaultP" margin-top="true">Til § 69 nr. 3:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Kommunen (byutviklingskomiteen) kan kreve at utkast til plan for bebyggelse, herunder søknad om byggetillatelse og bruksendring, skal omfatte plan i fastsatt målestokk for utforming av ubebygd areal og fellesareal. Når et areal som er større enn 5 dekar skal bebygges under ett, skal alltid slik plan innsendes. Utomhusplan skal alltid anvendes der hvor det er fastsatt i arealdel av kommuneplan.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Det kan kreves at denne plan omfatter terrengbearbeiding, vegetasjon og utomhusanlegg. Kommunen (byutviklingskomiteen) kan påby endringer i innsendte planer etter retningslinjer kommunen (komiteen) trekker opp. Etter at planen er godkjent av kommunen (byutviklingskomiteen), plikter eieren (festeren) å opparbeide arealet i overensstemmelse med planen uten unødig opphold. Arealet og anleggene skal holdes forsvarlig vedlike.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">På arealer som omfattes av slike planer er det ikke tillatt å endre bruken vesentlig i strid med planen uten samtykke av kommunen (byutviklingskomiteen).</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Kommunen (byutviklingskomiteen) kan kreve snuplass opparbeidet på egen grunn.</article> <article class="defaultP" margin-top="true">Til § 70 nr. 1 første ledd:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Bygninger må plasseres minst 2 meter fra kommunens vann- og avløpsledninger.</article> <article class="defaultP" margin-top="true">Til § 74 nr. 2:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Kommunen (byutviklingskomiteen) kan treffe bestemmelse om takform, fasademateriale og farge m.v.</article> <article class="defaultP" margin-top="true">Til § 75 nr. 1:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Leilighet skal ha eget vannklosett og bad eller dusj. Kommunen (byutviklingskomiteen) kan også ellers påby at bygning skal forsynes med WC og fastsetter i tilfelle antallet.</article> <article class="defaultP" margin-top="true">Til § 76:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">For all boligbebyggelse og for andre kategorier bebyggelse som har fastsatte normer for parkeringsdekning skal det være sikret nødvendig garasjeplass i den utstrekning godkjent plan, jf. § 69, ikke viser tilstrekkelig biloppstillingsplass på den ubebygde del av tomta. I så fall skal, ved søknad om oppføring av bygning(er) garasje(r) være innpasset i planen selv om garasje(r) ikke bygges samtidig med den øvrige bebyggelse. Kommunen (byutviklingskomiteen) kan kreve at garasjer føres opp samtidig med bygningen(e).</article> <article class="defaultP" margin-top="true">Til § 78 nr. 1 tredje ledd:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Kommunen (byutviklingskomiteen) kan forby at bedrifter, anlegg, opplag og lager av farlig eller særlig sjenerende art blir lagt innenfor kommunens område eller del av dette.</article> <article class="defaultP" margin-top="true">Til § 79:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Kommunen (byutviklingskomiteen) kan forby bebyggelse eller virksomhet som etter sin art eller størrelse avviker vesentlig fra det som er vanlig i strøket, når den etter kommunens (komiteens) skjønn vil hindre eller i særlig grad vanskeliggjøre en forsvarlig utvikling av strøket i fremtiden.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Kommunen (byutviklingskomiteen) kan forby bruksendring fra bolig til næringsvirksomhet.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">I boligområder tillates bare boliger med nødvendige anlegg så som garasjer for boligene o.l. I slike strøk tillates ikke innredet og drevet kontor, forretnings- og industrivirksomhet. Etter kommunens (byutviklingskomiteens) bestemmelse i det enkelte tilfelle kan det allikevel tillates virksomhet som skal tjene beboerne i strøket.</article> <article class="defaultP" margin-top="true">Til § 85 første ledd:</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Midlertidige eller transportable konstruksjoner eller anlegg må ikke plasseres slik at de hindrer allmenn ferdsel eller friluftsliv eller atkomst til kommunaltekniske anlegg i grunnen eller på annen måte fører til vesentlige ulemper for omgivelsene.</article> <article class="defaultP" margin-top="true">Til § 87 nr. 2:<p class="leddfortsettelse">Til pkt b:</p><ul class="defaultList"><li data-li-identifier="b." data-name="b."><article class="listArticle" data-absoluteaddress="/kapittel/1/ledd/18/punkt/1/" id="kapittel-1-ledd-18-punkt-1"><span class="data-originalId">b.</span><article class="legalP" data-absoluteaddress="/kapittel/1/ledd/18/punkt/1/ledd/1/" id="kapittel-1-ledd-18-punkt-1-ledd-1">endring eller reparasjon som etter kommunens (byutviklingskomiteens) skjønn medfører at enkelte deler av bygningen i det vesentligste vil bli fornyet, herunder installasjon av WC, bad og dusj.</article></article></li></ul><p class="leddfortsettelse">Til pkt d:</p><ul class="defaultList"><li data-li-identifier="d." data-name="d."><article class="listArticle" data-absoluteaddress="/kapittel/1/ledd/18/punkt/2/" id="kapittel-1-ledd-18-punkt-2"><span class="data-originalId">d.</span><article class="legalP" data-absoluteaddress="/kapittel/1/ledd/18/punkt/2/ledd/1/" id="kapittel-1-ledd-18-punkt-2-ledd-1">oppføring, endring eller reparasjon av pipe, fyringsanlegg, ildsted eller ventilasjonsanlegg.</article></article></li></ul></article> <article class="defaultP" margin-top="true">Til § 90:</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Er innretning som nevnt i § 89 skadd på en slik måte at fare eller vesentlig ulempe kan oppstå for person eller eiendom, plikter eieren å sørge for at forholdet blir brakt i orden. Kommunen (byutviklingskomiteen) kan gi de pålegg som finnes nødvendig for at plikten blir oppfylt.</article> <article class="defaultP" margin-top="true">Til § 91 a:</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Det må foreligge tillatelse fra kommunen (byutviklingskomiteen) for:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/20/punkt/1/" id="kapittel-1-ledd-20-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/20/punkt/1/ledd/1/" id="kapittel-1-ledd-20-punkt-1-ledd-1">å omdanne eller ta i bruk bolig til næringsvirksomhet,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/20/punkt/2/" id="kapittel-1-ledd-20-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/20/punkt/2/ledd/1/" id="kapittel-1-ledd-20-punkt-2-ledd-1">å rive bygning som inneholder bolig, unntatt når bygningen<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/20/punkt/2/ledd/1/punkt/1/" id="kapittel-1-ledd-20-punkt-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/20/punkt/2/ledd/1/punkt/1/ledd/1/" id="kapittel-1-ledd-20-punkt-2-ledd-1-punkt-1-ledd-1">er ekspropriert av det offentlige</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/20/punkt/2/ledd/1/punkt/2/" id="kapittel-1-ledd-20-punkt-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/20/punkt/2/ledd/1/punkt/2/ledd/1/" id="kapittel-1-ledd-20-punkt-2-ledd-1-punkt-2-ledd-1">ligger innenfor område som er regulert til fornyelse (§ 25 nr. 8) og er ervervet av kommunen eller andre som med kommunestyrets samtykke skal stå for fornyelsen,</article></article></li></ul></article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/20/punkt/3/" id="kapittel-1-ledd-20-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/20/punkt/3/ledd/1/" id="kapittel-1-ledd-20-punkt-3-ledd-1">å slå sammen boliger eller dele opp leiligheter til hybler,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/20/punkt/4/" id="kapittel-1-ledd-20-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/20/punkt/4/ledd/1/" id="kapittel-1-ledd-20-punkt-4-ledd-1">annen ombygging av bolig enn den som omfattes av bokstav a eller c når ombyggingen fører til at leilighet må fravikes.</article></article></li></ul></article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Ved avgjørelsen av om tillatelse etter første ledd bokstav a til d skal gis, tas hensyn til en forsvarlig utnytting av boligmassen. Det kan stilles vilkår om at berørte beboere skal skaffes erstatningsbolig.</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">Dersom bolig er omgjort i strid med vedtekt gitt etter første ledd, kan kommunen (byutviklingskomiteen) påby at den settes i slik stand at den kan tjene sitt opprinnelige formål.</article> <article class="defaultP" margin-top="true">Til § 92 første og annet ledd:</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">Reglene i § 65 annet til fjerde ledd, § 66 nr. 2 annet til tredje ledd om tilknytning til vann- og avløpsledning, § 68 for så vidt angår krav om avledning av grunn- og overvann, § 69 nr. 1 tredje punktum om fjerning og beskjæring av trær og beplantning, § 80 nr. 2 om bygning eller virksomhet som medfører fare eller særlig ulempe, § 103 om innhegning, § 105 om belysning og renhold m.v. og § 106 om fyringsanlegg, piper, ventilasjonsanlegg og kjøle- og fryseanlegg gjelder også i forhold til bestående bygning. Det samme gjelder § 75 om vannklosett, men slik at påbud etter § 75 nr. 2 annet punktum gis av kommunestyret og slik at kommunen (byutviklingskomiteen) kan godta at ett vannklosett installeres til felles bruk for flere leiligheter.</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Når det på bebygd eiendom finnes ubebygd grunn som etter kommunens (byutviklingskomiteens) skjønn er egnet til å tjene de formål for bebyggelsen som er nevnt i § 69 nr. 1 og 3, kan kommunen (komiteen) kreve at grunnen blir utlagt og opparbeidet til slike formål, og videre at dette skjer i samsvar med godkjent utomhusplan, jf. § 69 nr. 3 med tilhørende vedtekt.</article> <article class="defaultP" margin-top="true">Til § 93 første ledd<ul class="defaultList"><li data-li-identifier="g." data-name="g."><article class="listArticle" data-absoluteaddress="/kapittel/1/ledd/24/punkt/1/" id="kapittel-1-ledd-24-punkt-1"><span class="data-originalId">g.</span><article class="legalP" data-absoluteaddress="/kapittel/1/ledd/24/punkt/1/ledd/1/" id="kapittel-1-ledd-24-punkt-1-ledd-1">Oppsetting og endring av skilt og reklame o.l. som nevnt i § 107 første ledd med vedtekt.</article></article></li></ul></article> <article class="defaultP" margin-top="true">Til § 93 annet ledd:</article><article class="legalP" data-absoluteaddress="/kapittel/1/ledd/25/" id="kapittel-1-ledd-25">Tillatelse må også innhentes før ubebygd areal brukes til lagervirksomhet. Tillatelse av kommunen må også innhentes før bygning eller del av bygning blir brukt til annet formål enn forutsatt i den tillatelse som er gitt, eller til annet formål enn bygningen eller vedkommende del av den tidligere har tjent. Tilsvarende gjelder for lagervirksomhet på ubebygd areal.</article> <article class="defaultP" margin-top="true">Til § 94 nr. 3 første ledd første setning:</article><article class="legalP" data-absoluteaddress="/kapittel/1/ledd/26/" id="kapittel-1-ledd-26">I forbindelse med at søknad sendes inn skal naboer og gjenboere varsles hvis ikke disse skriftlig har sagt fra at de ikke har noe å merke til søknaden.</article> <article class="defaultP" margin-top="true">Til § 96 første ledd annen setning:</article><article class="legalP" data-absoluteaddress="/kapittel/1/ledd/27/" id="kapittel-1-ledd-27">Søknad om forlenget gyldighet i inntil 3 år kan innsendes før 3-årsfristen er utløpt. § 94 nr. 2 og 3 om samtykke og varsling gjelder tilsvarende.</article> <article class="defaultP" margin-top="true">Til § 97:</article><article class="legalP" data-absoluteaddress="/kapittel/1/ledd/28/" id="kapittel-1-ledd-28">Hører arbeidet under offentlig myndighet, kan kommunen (byutviklingskomiteen) bestemme at tilsynet overlates til vedkommende myndighet. I så fall kan kommunen (byutviklingskomiteen) også bestemme at godkjenning av konstruksjonstegninger med tilhørende beregninger overlates vedkommende myndighet.</article> <article class="defaultP" margin-top="true">Til § 100 første ledd:</article><article class="legalP" data-absoluteaddress="/kapittel/1/ledd/29/" id="kapittel-1-ledd-29">Ingen må utføre bygge- eller rivningsarbeid, graving, sprenging, eller fylling uten at de nødvendige tiltak på forhånd er truffet for å sikre mot at skade kan oppstå på person, eiendom, eller verdifull vegetasjon, og for å opprettholde den offentlige trafikk.</article> <article class="defaultP" margin-top="true">Til § 103 nr. 1:</article><article class="legalP" data-absoluteaddress="/kapittel/1/ledd/30/" id="kapittel-1-ledd-30">Også utenfor tettbygd strøk kan kommunen (byutviklingskomiteen) påby at tomt skal forsynes med gjerde mot veg og mot naboeiendom, dersom særlige grunner taler for det, f.eks. når gjerdet vil skjule en skjemmende innsikt eller forhindre inntrengning på farlig område.</article><article class="legalP" data-absoluteaddress="/kapittel/1/ledd/31/" id="kapittel-1-ledd-31">Kommunen (byutviklingskomiteen) kan også påby at del av eiendom innhegnes når det finnes nødvendig.</article> <article class="defaultP" margin-top="true">Til § 103 nr. 2:</article><article class="legalP" data-absoluteaddress="/kapittel/1/ledd/32/" id="kapittel-1-ledd-32">Dessuten kan kommunen (komiteen) forby innhegning.</article> <article class="defaultP" margin-top="true">Til § 104:</article><article class="legalP" data-absoluteaddress="/kapittel/1/ledd/33/" id="kapittel-1-ledd-33">Kommunen (byutviklingskomiteen) kan forby vesentlige endringer i utforming av utomhusareal og at ubebygd areal brukes til parkering.</article> <article class="defaultP" margin-top="true">Til § 106 nr. 1:</article><article class="legalP" data-absoluteaddress="/kapittel/1/ledd/34/" id="kapittel-1-ledd-34">Fyringsanlegg, piper og ventilasjonsanlegg og kjøle- og fryseanlegg skal føres opp og utstyres slik at omgivelsene ikke unødig blir utsatt for plager ved røyk, gass, støv, lukt, larm eller vibrasjoner.</article> <article class="defaultP" margin-top="true">Til § 107 første ledd:</article><article class="legalP" data-absoluteaddress="/kapittel/1/ledd/35/" id="kapittel-1-ledd-35">Lysreklame, takreklame, gavlreklame, uthengsskilt, automater, reklame på støttemur eller innhegning, samt frittstående reklameskilt eller lignende innretning må ikke oppsettes uten at kommunen (byutviklingskomiteen) på forhånd har gitt tillatelse. Tillatelsen kan bare gis inntil videre eller for et begrenset tidsrom.</article><article class="legalP" data-absoluteaddress="/kapittel/1/ledd/36/" id="kapittel-1-ledd-36">Forhåndstillatelse etter første ledd kreves ikke for mindre skilt flatt på vegg og mindre reklame direkte på vegg, samt for lykt eller reklameflagg.</article><article class="legalP" data-absoluteaddress="/kapittel/1/ledd/37/" id="kapittel-1-ledd-37">I boligstrøk, og blandede strøk der det er boliger, skal det tas særlig hensyn til beboerne på eiendommen eller nærliggende eiendommer, og stilles skjerpede krav til reklamens omfang, plassering og utseende. I særlige tilfeller kan reklame forbys.</article><article class="legalP" data-absoluteaddress="/kapittel/1/ledd/38/" id="kapittel-1-ledd-38">I boligstrøk er takreklame, lysreklame og større reklamearrangement ikke tillatt. Mindre skilt/reklame på forretning/næringsvirksomhet som tjener strøket, kan tillates.</article><article class="legalP" data-absoluteaddress="/kapittel/1/ledd/39/" id="kapittel-1-ledd-39">På skoler, kirker og bygninger av historisk, arkitektonisk eller annen kulturell verdi, tillates ikke reklame.</article><article class="legalP" data-absoluteaddress="/kapittel/1/ledd/40/" id="kapittel-1-ledd-40">Markiser, skilt og andre innretninger ut over fortau og annen offentlig grunn, må være anbrakt slik at de ikke hindrer ferdselen eller kan innebære fare for omgivelsene på annen måte. De må ikke være anbrakt slik at de kommer i veien for trafikkstolper eller andre offentlige innretninger som ellers blir satt opp.</article><article class="legalP" data-absoluteaddress="/kapittel/1/ledd/41/" id="kapittel-1-ledd-41">I området på sjøsiden av Drammensveien, Sjølystveien, Frognerstranda fra bygrensen til Hjortnes kai er oppsetting av lysreklame forbudt.</article><article class="legalP" data-absoluteaddress="/kapittel/1/ledd/42/" id="kapittel-1-ledd-42">Dersom det kan skje uten hinder av samtykke som er gitt for et bestemt tidsrom, kan kommunen (byutviklingskomiteen) gi pålegg om å fjerne eller endre enhver innretning som nevnt i første eller tredje til syvende ledd, når den etter kommunens (komiteens) skjønn virker skjemmende i seg selv eller i forhold til omgivelsene, eller virker sjenerende. Innretning som antas å medføre fare kan i alle tilfelle kreves fjernet ved pålegg fra kommunen (komiteen).</article> <article class="defaultP" margin-top="true">Til § 121 Overgangsbestemmelser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/42/punkt/1/" id="kapittel-1-ledd-42-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/42/punkt/1/ledd/1/" id="kapittel-1-ledd-42-punkt-1-ledd-1">Oslo kommunes vedtekter til plan- og bygningsloven av 1985 får anvendelse på alle arbeid og tiltak som settes i gang etter at vedtektene trer i kraft.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/42/punkt/2/" id="kapittel-1-ledd-42-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/42/punkt/2/ledd/1/" id="kapittel-1-ledd-42-punkt-2-ledd-1">Vedtektene gjelder også for arbeid og tiltak som er satt i gang før vedtektene trer i kraft, dersom de nye reglene ikke vil virke forstyrrende på den del av arbeidet som er utført.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/42/punkt/3/" id="kapittel-1-ledd-42-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/42/punkt/3/ledd/1/" id="kapittel-1-ledd-42-punkt-3-ledd-1">Når disse vedtektene trer i kraft, vil Oslo kommunes vedtekter til bygningsloven av 1965 opphøre å gjelde i den utstrekning denne vedtektens pkt. 1-2 anviser.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1994-11-17-1039/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Vedtektene trer i kraft 4 – fire – uker fra kunngjøring.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Fra samme tid oppheves alle forskrifter om eldre vedtekter til bygningsloven 1965 i overensstemmelse med overgangsbestemmelsene i stadfestet vedtekt til § 121.</article></section></main></body></html>