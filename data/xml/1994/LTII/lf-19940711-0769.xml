<!DOCTYPE html><html lang="no"><head><title>Forskrift om politivedtekt, Snåsa kommune, Nord-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:55</dd><dt class="legacyID">Datokode</dt><dd class="legacyID">FOR-1994-07-11-769</dd><dt class="dokid">DokumentID</dt><dd class="dokid">LTII/forskrift/1994-07-11-769</dd><dt class="ministry">Departement</dt><dd class="ministry"><ul><li>PV</li></ul></dd><dt class="publishedIn">Publisert i</dt><dd class="publishedIn">Avd II 1994 Nr. 6</dd><dt class="dateInForce">I kraft fra</dt><dd class="dateInForce">1994-08-11</dd><dt class="appliesTo">Gjelder for</dt><dd class="appliesTo">Snåsa kommune, Nord-Trøndelag.</dd><dt class="basedOn">Hjemmel</dt><dd class="basedOn"><ul><li>forskrift/1925-01-16-2</li><li>forskrift/1932-08-19-2</li><li>lov/1875-05-22</li><li>lov/1932-06-17-3</li></ul></dd><dt class="dateOfPublication">Kunngjort</dt><dd class="dateOfPublication">1994-08-19</dd><dt class="titleShort">Korttittel</dt><dd class="titleShort">Forskrift om politivedtekt, Snåsa</dd><dt class="title">Tittel</dt><dd class="title">Forskrift om politivedtekt, Snåsa kommune, Nord-Trøndelag.</dd><dt class="miscInformation">Annet om dokumentet</dt><dd class="miscInformation">Fastsatt av Snåsa kommunestyre 17. mars 1994 med hjemmel i kgl.res. av 16. januar 1925, kgl.res. av 19. august 1932, lov av 6. juni 1891 nr. 1 om Politivedtægter for Rigets herreder, lov av 22. mai 1875 angaaende Adgang til at give dramatiske og andre offentlige Forestillinger med Videre og lov av 17. juni 1932 nr. 3 om tillegg til politilovgivningen. Stadfestet av Justis- og politidepartementet 11. juli 1994.</dd><dt class="refid">RefID</dt><dd class="refid">forskrift/1994-07-11-769</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Snåsa kommune, Nord-Trøndelag.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1.</li><li>§ 2.</li></ul></li><li>Kapittel II. Orden på offentlig sted<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li><li>Kapittel III. Hindringer for ferdselen<ul class="tocSubUl"><li>§ 10.</li><li>§ 11.</li><li>§ 12.</li><li>§ 13.</li></ul></li><li>Kapittel IV. Sikring av ferdselen<ul class="tocSubUl"><li>§ 14.</li><li>§ 15.</li><li>§ 16.</li><li>§ 17.</li></ul></li><li>Kapittel V. Renhold på offentlig sted<ul class="tocSubUl"><li>§ 18.</li></ul></li><li>Kapittel VI. Offentlige innretninger og anlegg<ul class="tocSubUl"><li>§ 19.</li><li>§ 20.</li><li>§ 21.</li></ul></li><li>Kapittel VII. Dyr<ul class="tocSubUl"><li>§ 22.</li><li>§ 23.</li><li>§ 24.</li></ul></li><li>Kapittel VIII. Offentlige forestillinger<ul class="tocSubUl"><li>§ 25.</li><li>§ 26.</li><li>§ 27.</li><li>§ 28.</li></ul></li><li>Kapittel IX. Forskjellige bestemmelser<ul class="tocSubUl"><li>§ 29.</li><li>§ 30.</li><li>§ 31.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1994-07-11-769" id="dokument"><h1>Forskrift om politivedtekt, Snåsa kommune, Nord-Trøndelag.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1994-07-11-769/KAPITTEL_1" data-partID="k1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTII/forskrift/1994-07-11-769/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted forstås i denne vedtekt gate, vei, sti, park, torg, plass, bru, brygge, kai, strand, anlegg eller annet sted som er alminnelig beferdet eller bestemt for alminnelig ferdsel.</article></article><article class="legalArticle" data-lovdata-URL="LTII/forskrift/1994-07-11-769/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekt er lagt på eier av hus eller grunn, hviler på den som fester, bruker, leier eller bestyrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1994-07-11-769/KAPITTEL_2" data-partID="k2"><h2>Kapittel II. Orden på offentlig sted</h2><article class="legalArticle" data-lovdata-URL="LTII/forskrift/1994-07-11-769/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver plikter straks å rette seg etter de pålegg, tegn eller signaler som politiet gir for å opprettholde den alminnelige orden, regulere ferdselen eller trygge publikum.</article></article><article class="legalArticle" data-lovdata-URL="LTII/forskrift/1994-07-11-769/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller i umiddelbar nærhet av offentlig sted må ingen delta i oppløp eller sammenstimling, eller lage larm eller bråk som forstyrrer den alminnelige orden eller ferdselen.</article></article><article class="legalArticle" data-lovdata-URL="LTII/forskrift/1994-07-11-769/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Samles mange mennesker ved inngangen til forsamlingslokale, sportsplass, utsalgssted, holdeplass e.l., skal de stille seg i kø og for øvrig rette seg etter de pålegg som politiet eller arrangøren gir for å opprettholde den alminnelige orden eller regulere ferdselen.</article></article><article class="legalArticle" data-lovdata-URL="LTII/forskrift/1994-07-11-769/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den som vil arrangere folketog, friluftsmøte, sportsstevne e.l. på offentlig sted, skal på forhånd gi politiet melding om dette. Slik melding må også gis av den som på eller ut mot offentlig sted vil framføre sang eller musikk, stelle til oppvisning eller framvisning eller gjøre bruk av høyttaler.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Politiet kan forby tilstelninger som nevnt i første ledd når det finner dette påkrevet for å opprettholde den alminnelige orden eller trygge ferdselen.</article></article><article class="legalArticle" data-lovdata-URL="LTII/forskrift/1994-07-11-769/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller i nærheten av offentlig sted må ingen uten politiets tillatelse dele ut eller spre opprop, annonser, reklame e.l. eller gjøre bruk av gående, kjørende eller flygende reklame.</article></article><article class="legalArticle" data-lovdata-URL="LTII/forskrift/1994-07-11-769/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">På eller i umiddelbar nærhet av offentlig sted er spill om penger forbudt.</article></article><article class="legalArticle" data-lovdata-URL="LTII/forskrift/1994-07-11-769/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">På, ut over eller i umiddelbar nærhet av offentlig sted er det forbudt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/7/ledd/1/punkt/1/" id="kapittel-2-paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/7/ledd/1/punkt/1/ledd/1/" id="kapittel-2-paragraf-7-ledd-1-punkt-1-ledd-1">å skyte med gevær eller annet skytevåpen eller med bue, sprettert o.l.,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/7/ledd/1/punkt/2/" id="kapittel-2-paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/7/ledd/1/punkt/2/ledd/1/" id="kapittel-2-paragraf-7-ledd-1-punkt-2-ledd-1">å brenne av krutt, fyrverkeri eller eksplosive stoffer,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/7/ledd/1/punkt/3/" id="kapittel-2-paragraf-7-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/7/ledd/1/punkt/3/ledd/1/" id="kapittel-2-paragraf-7-ledd-1-punkt-3-ledd-1">å kaste stein, snøball eller annet som kan være til skade eller ulempe for dem som ferdes der,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/7/ledd/1/punkt/4/" id="kapittel-2-paragraf-7-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/7/ledd/1/punkt/4/ledd/1/" id="kapittel-2-paragraf-7-ledd-1-punkt-4-ledd-1">å kaste glass, spiker, papir, fruktskall eller annet avfall.</article></article></li></ul></article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Det er forbudt å bære ladd skytevåpen på offentlig sted.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1994-07-11-769/KAPITTEL_3" data-partID="k3"><h2>Kapittel III. Hindringer for ferdselen</h2><article class="legalArticle" data-lovdata-URL="LTII/forskrift/1994-07-11-769/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller ut over offentlig sted er det forbudt å sette eller henge noe som kan være til hinder eller ulempe for ferdselen.</article></article><article class="legalArticle" data-lovdata-URL="LTII/forskrift/1994-07-11-769/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan forby sykling, aking og enhver annen form for sport, lek eller spill på bestemt offentlig sted når dette er påkrevd av hensyn til ferdselen eller den alminnelige orden.</article></article><article class="legalArticle" data-lovdata-URL="LTII/forskrift/1994-07-11-769/§12" data-name="§12" data-partID="§12" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Er det påkrevd på grunn av byggearbeid o.l. at en gate, vei eller plass blir helt eller delvis sperret for begrenset tidsrom, må det innhentes tillatelse til en slik avsperring fra politiet.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Politiet kan fastsette nærmere vilkår for å tillate avsperring.</article></article><article class="legalArticle" data-lovdata-URL="LTII/forskrift/1994-07-11-769/§13" data-name="§13" data-partID="§13" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Markiser, skilt, oppslag, flaggstenger, utstillingskasser e.l. som vender ut mot offentlig sted skal være forsvarlig fastgjort.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Markiser skal være anbrakt så høyt at underkanten er minst 2,25 m over grunn.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1994-07-11-769/KAPITTEL_4" data-partID="k4"><h2>Kapittel IV. Sikring av ferdselen</h2><article class="legalArticle" data-lovdata-URL="LTII/forskrift/1994-07-11-769/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Sprengningsarbeid på eller i umiddelbar nærhet av offentlig sted skal på forhånd meldes til politiet, som kan påby særlige sikkerhetstiltak.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ved sprengningsarbeid må det vises nødvendig forsiktighet. Publikum må varsles i tide.</article></article><article class="legalArticle" data-lovdata-URL="LTII/forskrift/1994-07-11-769/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Oppføring, nedriving eller reparasjon av bygning, graving eller annet arbeid på eller ut mot offentlig sted som kan medføre fare for ferdselen, skal på forhånd meldes til politiet. Politiet kan bestemme hvorledes arbeidsstedet skal holdes avsperret og påby andre sikkerhetstiltak. Inntil arbeidet er utført, skal det ved sperringen settes opp et tilstrekkelig antall tente lykter når det er mørkt eller usiktbart vær. Åpne grøfter skal snarest mulig fylles, stampes eller jevnes.</article></article><article class="legalArticle" data-lovdata-URL="LTII/forskrift/1994-07-11-769/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Når snø eller is truer med å falle fra hustak mot offentlig sted, skal eieren straks sette opp avvisere som gjør det tydelig at ferdselen er forbundet med fare eller ulempe og snarest sørge for at taket blir trygget.</article></article><article class="legalArticle" data-lovdata-URL="LTII/forskrift/1994-07-11-769/§17" data-name="§17" data-partID="§17" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Politiet kan forby eller gi regulerende bestemmelser for ferdselen på islagt vann eller sjø.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1994-07-11-769/KAPITTEL_5" data-partID="k5"><h2>Kapittel V. Renhold på offentlig sted</h2><article class="legalArticle" data-lovdata-URL="LTII/forskrift/1994-07-11-769/§18" data-name="§18" data-partID="§18" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Eier av hus eller grunn mot offentlig sted plikter etter takras å rydde fortauet på eiendommen for snø og is. Snø fra gårdsplass, tomt eller hage må ikke kastes på offentlig sted uten tillatelse.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1994-07-11-769/KAPITTEL_6" data-partID="k6"><h2>Kapittel VI. Offentlige innretninger og anlegg</h2><article class="legalArticle" data-lovdata-URL="LTII/forskrift/1994-07-11-769/§19" data-name="§19" data-partID="§19" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Politiet kan forby sykling, aking eller annen form for sport, lek eller spill i offentlige parker og anlegg.</article></article><article class="legalArticle" data-lovdata-URL="LTII/forskrift/1994-07-11-769/§20" data-name="§20" data-partID="§20" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">På kirkegård er det forbudt å sykle og ake eller å drive sport, lek, spill eller annet som ikke sømmer seg der. På kirkegård skal hund følges forsvarlig i bånd.</article></article><article class="legalArticle" data-lovdata-URL="LTII/forskrift/1994-07-11-769/§21" data-name="§21" data-partID="§21" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Kunngjøringer, plakater e.l. må ikke slås opp på offentlig sted uten politiets tillatelse. Dette gjelder ikke oppslag på tavler e.l. som er godkjent av kommunale myndigheter til slikt bruk. Det gjelder heller ikke oppslag på en eiendom om noe som bare vedkommer eiendommen eller næringsvirksomheten til dem som bor der. Det er forbudt å rive ned, skade eller skjemme oppslag som er lovlig satt opp. Oppslag skal fjernes når de er foreldet.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1994-07-11-769/KAPITTEL_7" data-partID="k7"><h2>Kapittel VII. Dyr</h2><article class="legalArticle" data-lovdata-URL="LTII/forskrift/1994-07-11-769/§22" data-name="§22" data-partID="§22" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Det er forbudt å la hest, storfe, sau, geit, svin eller tamrein gå løs på eller ved offentlig sted uten forsvarlig tilsyn. Sirkusdyr eller ville dyr må ikke føres på offentlig sted uten politiets tillatelse.</article></article><article class="legalArticle" data-lovdata-URL="LTII/forskrift/1994-07-11-769/§23" data-name="§23" data-partID="§23" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">På offentlig sted skal hunder holdes i bånd. Politiet kan gi dispensasjon fra båndtvangen. Politiet kan bestemme at hunder som kan være til plage for mennesker eller dyr, skal ha munnkurv på offentlig sted. Dersom hunden etterlater seg ekskrementer på offentlig sted, plikter eieren eller den som har ansvar for hunden, å fjerne ekskrementene.</article></article><article class="legalArticle" data-lovdata-URL="LTII/forskrift/1994-07-11-769/§24" data-name="§24" data-partID="§24" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Eier av hund plikter i sørge for at hunden alltid når den er ute på offentlig sted har halsbånd med eiers navn. Politiet kan ta i forvaring hund som går løs i strid med bestemmelsene i § 23. Unnlater den som eier eller besitter hunden, å hente den innen tre dager etter at han er varslet personlig eller ved kunngjøring i pressen, kan politiet selge eller avlive hunden.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1994-07-11-769/KAPITTEL_8" data-partID="k8"><h2>Kapittel VIII. Offentlige forestillinger</h2><article class="legalArticle" data-lovdata-URL="LTII/forskrift/1994-07-11-769/§25" data-name="§25" data-partID="§25" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Uten tillatelse av politiet må ingen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/8/paragraf/1/ledd/1/punkt/1/" id="kapittel-8-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/8/paragraf/1/ledd/1/punkt/1/ledd/1/" id="kapittel-8-paragraf-1-ledd-1-punkt-1-ledd-1">Holde konsert eller dramatisk forestilling eller forevisning som nevnt i § 1 i lov av 22. mai 1875,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/8/paragraf/1/ledd/1/punkt/2/" id="kapittel-8-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/8/paragraf/1/ledd/1/punkt/2/ledd/1/" id="kapittel-8-paragraf-1-ledd-1-punkt-2-ledd-1">Holde annen offentlig forestilling eller forevisning som nevnt i § 4 i lov av 22. mai 1875,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/8/paragraf/1/ledd/1/punkt/3/" id="kapittel-8-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/8/paragraf/1/ledd/1/punkt/3/ledd/1/" id="kapittel-8-paragraf-1-ledd-1-punkt-3-ledd-1">Drive skytebane, ringkasting e.l. som næring,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/8/paragraf/1/ledd/1/punkt/4/" id="kapittel-8-paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/8/paragraf/1/ledd/1/punkt/4/ledd/1/" id="kapittel-8-paragraf-1-ledd-1-punkt-4-ledd-1">Holde offentlig dans, karusell e.l. som næring,</article></article></li><li data-li-identifier="5." data-name="5."><article class="listArticle" data-absoluteaddress="/kapittel/8/paragraf/1/ledd/1/punkt/5/" id="kapittel-8-paragraf-1-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/8/paragraf/1/ledd/1/punkt/5/ledd/1/" id="kapittel-8-paragraf-1-ledd-1-punkt-5-ledd-1">Holde sammenkomst med dans eller annen sammenkomst av utelukkende eller overveiende selskapelig eller underholdende art med adgang for en ubestemt krets av personer eller medlemmer av forening e.l. sammenslutning.</article></article></li></ul></article></article><article class="legalArticle" data-lovdata-URL="LTII/forskrift/1994-07-11-769/§26" data-name="§26" data-partID="§26" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Den som vil arrangere forestilling m.v. som nevnt i § 25 skal i god tid på forhånd sende søknad til politiet med opplysninger om tid og sted for forestillingen m.v. og om hvem som er den ansvarlige. Som vilkår for tillatelsen kan politiet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/8/paragraf/2/ledd/1/punkt/1/" id="kapittel-8-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/8/paragraf/2/ledd/1/punkt/1/ledd/1/" id="kapittel-8-paragraf-2-ledd-1-punkt-1-ledd-1">Fastsette begrensninger til visse dager eller visse tider av døgnet, og at sammenkomsten avsluttes kl. 01.00.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/8/paragraf/2/ledd/1/punkt/2/" id="kapittel-8-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/8/paragraf/2/ledd/1/punkt/2/ledd/1/" id="kapittel-8-paragraf-2-ledd-1-punkt-2-ledd-1">Kreve at det på møtestedet, så lenge sammenkomsten varer er tilstede ordensvern godkjent av politiet. Ordensvernets nedre aldersgrense er 21 år.</article></article></li></ul></article><article class="legalP" data-absoluteaddress="/kapittel/8/paragraf/2/ledd/2/" id="kapittel-8-paragraf-2-ledd-2">Arrangøren må etterkomme de pålegg som politiet ellers gir for å holde ro og orden og trygge publikums sikkerhet.</article><article class="legalP" data-absoluteaddress="/kapittel/8/paragraf/2/ledd/3/" id="kapittel-8-paragraf-2-ledd-3">Politiet kan når som helst trekke tilbake gitt tillatelse når hensynet til offentlig ro og orden tilsier det.</article></article><article class="legalArticle" data-lovdata-URL="LTII/forskrift/1994-07-11-769/§27" data-name="§27" data-partID="§27" data-absoluteaddress="/kapittel/8/paragraf/3/" id="kapittel-8-paragraf-3"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/8/paragraf/3/ledd/1/" id="kapittel-8-paragraf-3-ledd-1">Ved forestilling m.v. skal publikum oppføre seg sømmelig og ordentlig. Ingen må ved støy eller på annen måte hindre eller avbryte forestillingen m.v. eller forstyrre andre tilstedeværende. Berusede personer må ikke gis adgang til forestilling m.v. som nevnt i § 25.</article><article class="legalP" data-absoluteaddress="/kapittel/8/paragraf/3/ledd/2/" id="kapittel-8-paragraf-3-ledd-2">Tilstedeværende plikter å rette seg etter de pålegg politiet, godkjent ordensvern eller ansvarlig arrangør gir for opprettholdelse av ro og orden osv.</article></article><article class="legalArticle" data-lovdata-URL="LTII/forskrift/1994-07-11-769/§28" data-name="§28" data-partID="§28" data-absoluteaddress="/kapittel/8/paragraf/4/" id="kapittel-8-paragraf-4"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/8/paragraf/4/ledd/1/" id="kapittel-8-paragraf-4-ledd-1">Barn under 15 år har ikke adgang til offentlig dans eller sammenkomst som nevnt i § 25, nr. 5 uten at det er i følge med foreldre eller andre foresatte.</article></article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1994-07-11-769/KAPITTEL_9" data-partID="k9"><h2>Kapittel IX. Forskjellige bestemmelser</h2><article class="legalArticle" data-lovdata-URL="LTII/forskrift/1994-07-11-769/§29" data-name="§29" data-partID="§29" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 29</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Overtredelse av denne vedtekt straffes etter straffelovens § 339 nr. 2, såfremt forholdet ikke går inn under noe strengere straffebud.</article></article><article class="legalArticle" data-lovdata-URL="LTII/forskrift/1994-07-11-769/§30" data-name="§30" data-partID="§30" data-absoluteaddress="/kapittel/9/paragraf/2/" id="kapittel-9-paragraf-2"><h3 class="legalArticleHeader"><span class="legalArticleValue">§ 30</span>.</h3><article class="legalP" data-absoluteaddress="/kapittel/9/paragraf/2/ledd/1/" id="kapittel-9-paragraf-2-ledd-1">Unnlater noen å utføre noe han etter denne vedtekt eller etter pålegg gitt med hjemmel i vedtektene har plikt til, kan politiet la det utføre på hans vegne eller sørge for at det nødvendige blir gjort for å hindre at forsømmelsen volder skade eller ulempe for andre. Politiet kan også hindre eller stanse handlinger som er forbudt etter denne vedtekt eller rydde av veien ulemper som skyldes at noen har forbrudt seg mot vedtekten.</article></article><article class="legalArticle" data-lovdata-URL="LTII/forskrift/1994-07-11-769/§31" data-name="§31" data-partID="§31" data-absoluteaddress="/kapittel/9/paragraf/3/" id="kapittel-9-paragraf-3"><h3 class="legalArticleHeader"><span class="legalArticleValue">§ 31</span>.</h3><article class="legalP" data-absoluteaddress="/kapittel/9/paragraf/3/ledd/1/" id="kapittel-9-paragraf-3-ledd-1">Denne vedtekt trer i kraft 1 måned etter at den er stadfestet av Justis- og politidepartementet. Fra samme tid oppheves politivedtektene for Snåsa kommune, stadfestet av Justisdepartementet den 5. juli 1951.</article></article></section></main></body></html>