<!DOCTYPE html><html lang="no"><head><title>Forskrift om kommunens myndighet mht. renseløsninger for separate avløpsanlegg, Oslo og Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:18</dd><dt class="legacyID">Datokode</dt><dd class="legacyID">FOR-1994-05-11-442</dd><dt class="dokid">DokumentID</dt><dd class="dokid">LTII/forskrift/1994-05-11-442</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1994 Nr. 4</dd><dt class="dateInForce">I kraft fra</dt><dd class="dateInForce">1994-05-11</dd><dt class="appliesTo">Gjelder for</dt><dd class="appliesTo">Oslo og Akershus</dd><dt class="basedOn">Hjemmel</dt><dd class="basedOn"><ul><li>lov/1981-03-13-6</li><li>forskrift/1992-07-08-519</li></ul></dd><dt class="dateOfPublication">Kunngjort</dt><dd class="dateOfPublication">1994-07-05</dd><dt class="titleShort">Korttittel</dt><dd class="titleShort">Forskrift om renseløsninger, Oslo og Akershus</dd><dt class="title">Tittel</dt><dd class="title">Forskrift om kommunens myndighet mht. renseløsninger for separate avløpsanlegg, Oslo og Akershus.</dd><dt class="miscInformation">Annet om dokumentet</dt><dd class="miscInformation">Fastsatt av Fylkesmannen i Oslo og Akershus 11. mai 1994 med hjemmel i lov av 13. mars 1981 nr. 6 om vern mot forurensninger og om avfall jfr forskrift av 8. juli 1992 nr. 519 om utslipp fra separate avløpsanlegg.</dd><dt class="refid">RefID</dt><dd class="refid">forskrift/1994-05-11-442</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kommunens myndighet mht. renseløsninger for separate avløpsanlegg, Oslo og Akershus.<ul class="tocSubUl"><li>§ 1. Hva forskriften gjelder</li><li>§ 2. Nye enkeltutslipp</li><li>§ 3. Begrensninger av avløpsløsninger i de tekniske retningslinjene (T-616)</li><li>§ 4. Alternative renseløsninger</li><li>§ 5. Unntak fra forskriften</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/1994-05-11-442" id="dokument"><h1>Forskrift om kommunens myndighet mht. renseløsninger for separate avløpsanlegg, Oslo og Akershus.</h1><article class="legalArticle" data-lovdata-URL="LTII/forskrift/1994-05-11-442/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften er fastsatt av fylkesmannen i Oslo og Akershus, og regulerer bruk av tekniske løsninger ved utslipp fra separate avløpsanlegg.</article></article><article class="legalArticle" data-lovdata-URL="LTII/forskrift/1994-05-11-442/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Nye enkeltutslipp</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Spredt bebyggelse: Dersom det ikke foreligger særlige grunner, vil nye enkeltutslipp fra separate avløpsanlegg bare kunne tillates når det kan etableres et forskriftsmessig infiltrasjonsanlegg iht. tekniske retningslinjer (T-616). Fylkesmannen kan fravike dette ved å gi kommunen delegert myndighet gjennom rammetillatelser.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tett bebyggelse: I tett bebyggelse kan det kun gis tillatelse til nye enkeltutslipp dersom det foreligger særlige grunner (jf. § 7 i forskriften, T-616).</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Hva som kommer inn under begrepet «særlige grunner», er nærmere spesifisert i kap. 4.1 i fylkesmannens retningslinjer. Med nye enkeltutslipp menes utslipp fra ny bebyggelse samt bruksendring fra hytte til bolig.</article></article><article class="legalArticle" data-lovdata-URL="LTII/forskrift/1994-05-11-442/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Begrensninger av avløpsløsninger i de tekniske retningslinjene (T-616)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Følgende begrensninger av avløpsløsninger i de tekniske retningslinjer gjelder i Oslo og Akershus:</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Slamavskiller og sandfilter med etterfølgende utslipp til åpent vann: Sandfilter kombinert med slamavskiller er kun tillatt for behandling av gråvann. Sandfilter kan imidlertid også tillates som etterpoleringsenhet for restutslippet fra minirenseanlegg.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Slamavskilling med direkte utslipp: Løsningen tillates ikke hverken for gråvann eller sortvann (gråvann og klosettavløp).</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Minirenseanlegg: Minirenseanlegg i klasse 2 (uten fosforfelling) tillates ikke i Oslo og Akershus. Utslippstillatelse til typegodkjente minirenseanlegg i klasse 1 og 3 kan kun gis der naturlig infiltrasjon ikke kan benyttes. Tillatelse kan kun gis der utslippet kan føres til vassdrag med helårsvannføring eller at restutslippet etterpoleres i sandfilter e.l. før utslipp til resipient.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Avløpsfrie klosettløsninger: Bruk av tett tank kan tillates for vannbesparende klosett dersom kommunen har tilfredsstillende mottaks-/behandlingsanlegg for slammet. Gråvann tillates normalt ikke ført til tett tank. Tett tank for gråvann kan kun tillates der innlagt vann er nødvendig på grunn av arbeidsmiljømessige forhold og det ikke er hensiktsmessig med andre løsninger.</article></article><article class="legalArticle" data-lovdata-URL="LTII/forskrift/1994-05-11-442/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Alternative renseløsninger</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fylkesmannen kan gi kommunen myndighet til å fravike avløpsløsningene i tekniske retningslinjer (T-616) for visse typer saker. Med visse type saker menes utprøving av nye anleggstyper samt videreføring av forsøksanlegg som fungerer tilfredsstillende (jf. kap 7 i fylkesmannens retningslinjer).</article></article><article class="legalArticle" data-lovdata-URL="LTII/forskrift/1994-05-11-442/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra forskriften</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen kan i særlige tilfeller gi kommunen myndighet til gjøre unntak fra denne forskriften.</article></article><article class="legalArticle" data-lovdata-URL="LTII/forskrift/1994-05-11-442/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften trer i kraft 11. mai 1994.</article></article></main></body></html>