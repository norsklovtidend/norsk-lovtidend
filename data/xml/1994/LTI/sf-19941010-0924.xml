<!DOCTYPE html><html lang="no"><head><title>Forskrift om tilskott til nedskriving av utgifter til skyssgodtgjørelse og reisetillegg ved veterinærers sjuke-/inseminasjonsbesøk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:59</dd><dt class="legacyID">Datokode</dt><dd class="legacyID">FOR-1994-10-10-924</dd><dt class="dokid">DokumentID</dt><dd class="dokid">LTI/forskrift/1994-10-10-924</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 21</dd><dt class="dateInForce">I kraft fra</dt><dd class="dateInForce">1994-10-10</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-07-01-3983</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-11-07</dd><dt class="title">Tittel</dt><dd class="title">Forskrift om tilskott til nedskriving av utgifter til skyssgodtgjørelse og reisetillegg ved veterinærers sjuke-/inseminasjonsbesøk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 10. oktober 1994 med hjemmel i Grunnloven § 75 og i medhold av jordbruksoppgjøret og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1994-10-10-924</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til nedskriving av utgifter til skyssgodtgjørelse og reisetillegg ved veterinærers sjuke-/inseminasjonsbesøk.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilskottene omfatter</li><li>§ 4. Vilkår</li><li>§ 5. Dokumentasjon, innsending av skjema</li><li>§ 6. Utbetaling</li><li>§ 7. Kontroll</li><li>§ 8. Tilbakebetaling ved feilopplysninger</li><li>§ 9. Klage</li><li>§ 10. Dispensasjon</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1994-10-10-924" id="dokument"><h1>Forskrift om tilskott til nedskriving av utgifter til skyssgodtgjørelse og reisetillegg ved veterinærers sjuke-/inseminasjonsbesøk.</h1><article class="legalArticle" data-lovdata-URL="LTI/forskrift/1994-10-10-924/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med ordningen er å utjevne kostnadene mellom husdyrbrukere som benytter veterinærtjenester.</article></article><article class="legalArticle" data-lovdata-URL="LTI/forskrift/1994-10-10-924/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="numberedLegalP" data-numerator="1" data-absoluteaddress="/paragraf/2/nummer/1/" id="paragraf-2-nummer-1">1. Utgiftene skal gjelde reise i anledning kunstig inseminasjon og i sjukdomstilfelle som gjør reise nødvendig.</article><article class="numberedLegalP" data-numerator="2" data-absoluteaddress="/paragraf/2/nummer/2/" id="paragraf-2-nummer-2">2. Refusjon gis ikke til reise:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/nummer/2/punkt/1/" id="paragraf-2-nummer-2-punkt-1"><span class="data-originalId">a)</span><article class="legalP" data-absoluteaddress="/paragraf/2/nummer/2/punkt/1/ledd/1/" id="paragraf-2-nummer-2-punkt-1-ledd-1">i henhold til lov om tiltak mot dyresjukdommer (Husdyrloven) av 8. mai 1962 med senere endringer, eller bestemmelser gitt i medhold av denne lov,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/nummer/2/punkt/2/" id="paragraf-2-nummer-2-punkt-2"><span class="data-originalId">b)</span><article class="legalP" data-absoluteaddress="/paragraf/2/nummer/2/punkt/2/ledd/1/" id="paragraf-2-nummer-2-punkt-2-ledd-1">i henhold til lov om tiltak mot dyresjukdommer hos ferskvannsfisk av 6. desember 1968,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/nummer/2/punkt/3/" id="paragraf-2-nummer-2-punkt-3"><span class="data-originalId">c)</span><article class="legalP" data-absoluteaddress="/paragraf/2/nummer/2/punkt/3/ledd/1/" id="paragraf-2-nummer-2-punkt-3-ledd-1">i henhold til lov om dyrevern av 20. desember 1974 med senere endringer og bestemmelser gitt i medhold av denne lov,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/nummer/2/punkt/4/" id="paragraf-2-nummer-2-punkt-4"><span class="data-originalId">d)</span><article class="legalP" data-absoluteaddress="/paragraf/2/nummer/2/punkt/4/ledd/1/" id="paragraf-2-nummer-2-punkt-4-ledd-1">i anledning av sjukebesøk til hund, katt og selskapsdyr,</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/nummer/2/punkt/5/" id="paragraf-2-nummer-2-punkt-5"><span class="data-originalId">e)</span><article class="legalP" data-absoluteaddress="/paragraf/2/nummer/2/punkt/5/ledd/1/" id="paragraf-2-nummer-2-punkt-5-ledd-1">når de totale reiseutgifter står i et urimelig forhold til dyrets/dyrenes antatte verdi, og veterinæren antar at vedkommende dyr eller kadaver(e) heller bør sendes veterinæren til undersøkelse, behandling eller obduksjon,</article></article></li></ul></article></article><article class="legalArticle" data-lovdata-URL="LTI/forskrift/1994-10-10-924/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskottene omfatter</span></h2><article class="numberedLegalP" data-numerator="1" data-absoluteaddress="/paragraf/3/nummer/1/" id="paragraf-3-nummer-1">1. Skyssgodtgjørelse i henhold til det til enhver tid gjeldende regulativ for reiser innenlands for statens regning. Ved bruk av egen bil nyttes satsene for mindre bil, kjøring 1-9000 km, uansett utkjørt distanse i budsjetterminen.</article><article class="numberedLegalP" data-numerator="2" data-absoluteaddress="/paragraf/3/nummer/2/" id="paragraf-3-nummer-2">2. Reisetillegg begrenset til det beløp pr. km som er fastsatt over jordbruksoppgjøret for reisende med motorvogn, motorsykkel og tog. Dersom det er nødvendig å bruke andre transportmidler, følges det beløp som er fastsatt over jordbruksoppgjøret for medgått tid. Ved ferje/båtreiser kan det beregnes inntil 10 minutter til billettkjøp og ombord-/avkjøring i tillegg til overfartstiden.</article><article class="numberedLegalP" data-numerator="3" data-absoluteaddress="/paragraf/3/nummer/3/" id="paragraf-3-nummer-3">3. Eventuell ventetid skal begrenses til det beløp som er fastsatt ved jordbruksoppgjøret, men bare i de tilfeller dette kan dokumenteres å falle rimeligere enn å leie ekstraskyss. Det skal ikke beregnes honorar for den første halve timen av ventetiden.</article></article><article class="legalArticle" data-lovdata-URL="LTI/forskrift/1994-10-10-924/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår</span></h2><article class="numberedLegalP" data-numerator="1" data-absoluteaddress="/paragraf/4/nummer/1/" id="paragraf-4-nummer-1">1. Beregning av reiste kilometer.<article class="legalP" data-absoluteaddress="/paragraf/4/nummer/1/ledd/1/" id="paragraf-4-nummer-1-ledd-1">Tilskott etter denne forskrift beregnes etter reiste kilometer mellom reisens utgangspunkt og endepunkt.<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/nummer/1/ledd/1/punkt/1/" id="paragraf-4-nummer-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/nummer/1/ledd/1/punkt/1/ledd/1/" id="paragraf-4-nummer-1-ledd-1-punkt-1-ledd-1">Som utgangspunkt og endepunkt regnes veterinærens faste kontorsted, eventuelt kontordagsted (se pkt. c).</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/nummer/1/ledd/1/punkt/2/" id="paragraf-4-nummer-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/nummer/1/ledd/1/punkt/2/ledd/1/" id="paragraf-4-nummer-1-ledd-1-punkt-2-ledd-1">Reisen skal være foretatt av nærmestboende veterinær som har hatt anledning til å påta seg vedkommende sjuke-/inseminasjonsbesøk. Om annen veterinær tilkalles, skal avstanden fra nærmeste veterinær som kunne foretatt reisen legges til grunn ved beregning av tilskott.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/nummer/1/ledd/1/punkt/3/" id="paragraf-4-nummer-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/nummer/1/ledd/1/punkt/3/ledd/1/" id="paragraf-4-nummer-1-ledd-1-punkt-3-ledd-1">Ved sjuke-/inseminasjonsbesøk i tilknytning til kontordagsreise skal kontorstedet regnes som utgangspunkt/endepunkt for reise til rekvirent. Ved sjuke-/inseminasjonsbesøk til eller fra kontorstedet eller i tilknytning til annen offentlig reise, skal vedkommende veiskille regnes som utgangs- og endepunkt.</article></article></li></ul></article></article><article class="numberedLegalP" data-numerator="2" data-absoluteaddress="/paragraf/4/nummer/2/" id="paragraf-4-nummer-2">2. Rekvirentens egenandel.<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/nummer/2/punkt/1/" id="paragraf-4-nummer-2-punkt-1"><span class="data-originalId">a)</span><article class="legalP" data-absoluteaddress="/paragraf/4/nummer/2/punkt/1/ledd/1/" id="paragraf-4-nummer-2-punkt-1-ledd-1">Hvis reisen gjelder en enkelt rekvirent, gis tilskott over ordningen etter at rekvirenten har dekket reiseutgifter tilsvarende reise med egen bil for 40 løpende kilometer (egenandel). Det ytes ikke tilskott til reiser hvor rekvirenten ved landverts forbindelse er bosatt 20 km eller mindre fra veterinærens kontorsted. Ved andre reisemåter enn egen bil ytes ikke tilskott til reisen hvor reiseutgiftene fram og tilbake fra veterinærens kontorsted til den enkelte rekvirent ikke oversstiger utgifter for reise med egen bil for 40 løpende kilometer.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/nummer/2/punkt/2/" id="paragraf-4-nummer-2-punkt-2"><span class="data-originalId">b)</span><article class="legalP" data-absoluteaddress="/paragraf/4/nummer/2/punkt/2/ledd/1/" id="paragraf-4-nummer-2-punkt-2-ledd-1">Hvis det på en reise foretas sjuke-/inseminasjonsbesøk hos to eller flere rekvirenter langs samme veistrekning, skal egenandelen fordeles på de enkelte rekvirenter.</article></article></li></ul></article><article class="numberedLegalP" data-numerator="3" data-absoluteaddress="/paragraf/4/nummer/3/" id="paragraf-4-nummer-3">3. Besøk som krever avstikker fra hovedreisen, rundkjøring<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/nummer/3/punkt/1/" id="paragraf-4-nummer-3-punkt-1"><span class="data-originalId">a)</span><article class="legalP" data-absoluteaddress="/paragraf/4/nummer/3/punkt/1/ledd/1/" id="paragraf-4-nummer-3-punkt-1-ledd-1">Rekvirentbesøk underveis som krever avstikker fra vedkommende vei (fra hovedreisen), blir å betrakte som en ny selvstendig reise med vedkommende veiskille som utgangspunkt og endepunkt, jfr. § 4 nr. 1 pkt c.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/nummer/3/punkt/2/" id="paragraf-4-nummer-3-punkt-2"><span class="data-originalId">b)</span><article class="legalP" data-absoluteaddress="/paragraf/4/nummer/3/punkt/2/ledd/1/" id="paragraf-4-nummer-3-punkt-2-ledd-1">Ved rundkjøring eller trekantkjøring skal tilskottsordningen belastes for den kjørelengde som overstiger 40 km som følge av rundkjøringen, regnet som avstikker fra hovedreisen. Slike rekvirentbesøk som berettiger til refusjon skal føres på hovedskjemaet under samme nummer som hovedreisen.</article><article class="legalP" data-absoluteaddress="/paragraf/4/nummer/3/punkt/2/ledd/2/" id="paragraf-4-nummer-3-punkt-2-ledd-2">Rekvirentbesbesøkene skal koordineres i et rasjonelt reiseopplegg så langt det er faglig forsvarlig.</article></article></li></ul></article></article><article class="legalArticle" data-lovdata-URL="LTI/forskrift/1994-10-10-924/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon, innsending av skjema</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Alle sjukdoms-/inseminasjonsbesøk skal være dokumentert på de av Landbruksdepartementet fastsatte skjemaer som veterinæren skal fylle ut i 2 – to – eksemplarer, hvorav det ene oppbevares for kontroll. Hovedskjemaet skal fylles ut på stedet og attesteres av rekvirenten (fullt navntrekk). Bilagsskjemaet for kombinerte reiser skal fylles ut for alle besøk hvor annet skyssmiddel enn egen bil er nyttet. Ved leid transport skal kvitteringer vedlegges.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">I de tilfeller der rekvirenten ikke er tilstede, skal eget bilagsskjema legges igjen for underskrift og innsending til veterinæren. Innen 15 dager etter månedens utløp skal veterinæren fylle ut i 2 – to – eksemlarer en samleregning på et av Landbruksdepartementet fastsatt skjema for månedsregning. Det ene eksemplar, vedlagt et eksemplar av alle hoved- og bilagsskjemaer for vedkommende måned i nøyaktig utfyllt og utregnet stand, skal sendes Fylkesmannen i det fylket hvor veterinæren er bosatt. Det andre eksemplaret av samleregningen oppbevares av veterinæren for kontroll.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Fylkesmannen skal kontrollere at reisene er i samsvar med reglene og at de oppførte reiselengder er riktige. Regninger som ikke er i samsvar med reglene skal tilbakesendes veterinæren for ny utfylling.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Fylkesmannen kan framlegge veterinærens tilskottsregninger til faglig og annen vurdering for veterinærmyndighetene gjennom vedkommende fylkesveterinær.</article></article><article class="legalArticle" data-lovdata-URL="LTI/forskrift/1994-10-10-924/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkesmannen administrerer ordningen og foretar utbetaling av tilskottsmidlene etter at regningene er godkjent.</article></article><article class="legalArticle" data-lovdata-URL="LTI/forskrift/1994-10-10-924/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som sender inn skjema for refusjon er forpliktet til å gi de nødvendige opplysninger og godta eventuelle kontrolltiltak som blir iverksatt ut over de rutiner som er nevnt i § 5. Riksrevisjonen har rett til innsyn.</article></article><article class="legalArticle" data-lovdata-URL="LTI/forskrift/1994-10-10-924/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling ved feilopplysninger</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Feil utbetalt tilskott kan kreves tilbakebetalt og eventuelt trekkes ved senere utbetalinger. Krav om tilbakebetaling kan fremmes selv om utbetalingen er mottatt i aktsom god tro.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom feil opplysninger har ført til for mye utbetalte midler, kan det kreves rente tilsvarende morarente fra utbetalingstidspunktet til tilbakebetaling skjer. Det samme gjelder dersom innsenderen burde visst eller forstått at utbetalingen var feil.</article></article><article class="legalArticle" data-lovdata-URL="LTI/forskrift/1994-10-10-924/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak som er gjort i medhold av forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven) kapittel VI. Klagefristen er 3 uker fra det tidspunkt avgjørelsen er kommet fram til søkeren. Landbruksdepartementet er klageinstans.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Eventuell klage skal være undertegnet av klageren og skal sendes til Fylkesmannen som kan oppheve eller endre vedtaket. Dersom nytt vedtak ikke blir gjort, skal Fylkesmannen sende saken til Landbruksdepartementet som fatter endelig vedtak.</article></article><article class="legalArticle" data-lovdata-URL="LTI/forskrift/1994-10-10-924/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Landbruksdepartementet kan i særlige tilfeller dispensere fra forskriftens bestemmelser. Dispensasjoner skal ikke være i strid med formålet med ordningen. Det er ikke anledning til å klage til Kongen i statsråd på dispensasjonsvedtak fattet av departementet.</article></article><article class="legalArticle" data-lovdata-URL="LTI/forskrift/1994-10-10-924/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft 10. oktober 1994. Fra samme dato oppheves forskrift av 1. juli 1989 nr. 3983 om nedskriving av utgifter til skyssgodtgjørelse og reisetillegg ved veterinærers sjuke-/inseminasjonsbesøk.</article></article></main></body></html>