<!DOCTYPE html><html lang="no"><head><title>Forskrift om produksjonstilskudd til dagsaviser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:13</dd><dt class="legacyID">Datokode</dt><dd class="legacyID">FOR-1994-05-13-347</dd><dt class="dokid">DokumentID</dt><dd class="dokid">LTI/forskrift/1994-05-13-347</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 8</dd><dt class="dateInForce">I kraft fra</dt><dd class="dateInForce">Kulturdepartementet bestemmer</dd><dt class="changesToDocuments">Endrer</dt><dd class="changesToDocuments"><ul><li>forskrift/1984-09-07-1649</li><li>forskrift/1990-06-01-387</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-06-13</dd><dt class="title">Tittel</dt><dd class="title">Forskrift om produksjonstilskudd til dagsaviser.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 13. mai 1994 med hjemmel i Stortingsvedtak. Fremmet av Kulturdepartementet.</dd><dt class="refid">RefID</dt><dd class="refid">forskrift/1994-05-13-347</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonstilskudd til dagsaviser.<ul class="tocSubUl"><li>§ 1. Formål</li><li>§ 2. Listeføring</li><li>§ 3. Tilskuddsberettigede aviser</li><li>§ 4. Opplagsberegning m.v.</li><li>§ 5. Tilskuddssatser</li><li>§ 6. Avkortningsordninger</li><li>§ 7. Overgangsordninger</li><li>§ 8. Avgjørelsesmyndighet</li><li>§ 9. Støtteutvalget for dagsavisene</li><li>§ 10. Opplysningsplikt</li><li>§ 11. Taushetsplikt</li><li>§ 12. Utbetaling av tilskudd</li><li>§ 13. Nærmere bestemmelser</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1994-05-13-347" id="dokument"><h1>Forskrift om produksjonstilskudd til dagsaviser.</h1><article class="legalArticle" data-lovdata-URL="LTI/forskrift/1994-05-13-347/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For å fremme og opprettholde en differensiert dagspresse, bevilger Stortinget produksjonstilskudd til aviser. Midlene skal benyttes til utgivelse av den avis det søkes tilskudd for. Disse forskrifter gir regler om tilskuddsordningen.</article></article><article class="legalArticle" data-lovdata-URL="LTI/forskrift/1994-05-13-347/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Listeføring</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskudd ytes bare til aviser som etter bestemmelsene i denne paragrafen er listeført av Statens medieforvaltning som hørende til dagspressen. Tilskuddet opphører fra det tidspunkt avisen slutter å komme ut. For at en avis skal kunne listeføres, er det et vilkår at den i minst ett kalenderår før tilskudd ytes har vært etablert som avis, og har fylt de krav som er nevnt nedenfor.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Som hørende til dagspressen kan listeføres:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Avis som:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/1/" id="paragraf-2-ledd-2-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/1/ledd/1/" id="paragraf-2-ledd-2-punkt-1-ledd-1-punkt-1-ledd-1">utkommer regelmessig og minst 2 ganger hver uke med et gjennomsnittlig netto-opplag på minst 2.000,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/2/" id="paragraf-2-ledd-2-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/2/ledd/1/" id="paragraf-2-ledd-2-punkt-1-ledd-1-punkt-2-ledd-1">inneholder overveiende allment nyhets- og aktualitetsstoff som gjør at avisen klart skiller seg fra annen type publikasjoner,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/3/" id="paragraf-2-ledd-2-punkt-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/3/ledd/1/" id="paragraf-2-ledd-2-punkt-1-ledd-1-punkt-3-ledd-1">har en ansvarlig redaktør med status som svarer til bestemmelsene i «Redaktørplakaten»,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/4/" id="paragraf-2-ledd-2-punkt-1-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/4/ledd/1/" id="paragraf-2-ledd-2-punkt-1-ledd-1-punkt-4-ledd-1">tar reell betaling for abonnement, løssalg og annonser etter en offentlig tilgjengelig prisliste,</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/5/" id="paragraf-2-ledd-2-punkt-1-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/5/ledd/1/" id="paragraf-2-ledd-2-punkt-1-ledd-1-punkt-5-ledd-1">ikke sender ut gratiseksemplarer mer enn det som tillates etter opplagsreglene for medlemmer av Norske Avisers Landsforening eller Landslaget for Lokalaviser,</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/6/" id="paragraf-2-ledd-2-punkt-1-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/6/ledd/1/" id="paragraf-2-ledd-2-punkt-1-ledd-1-punkt-6-ledd-1">selger minst halvparten av sitt godkjente netto-opplag gjennom abonnement,</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/2/ledd/2/punkt/1/ledd/1/punkt/7/" id="paragraf-2-ledd-2-punkt-1-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/2/ledd/2/punkt/1/ledd/1/punkt/7/ledd/1/" id="paragraf-2-ledd-2-punkt-1-ledd-1-punkt-7-ledd-1">siste kalenderår i gjennomsnitt ikke har hatt mer enn 50 prosent annonser av det totale volum.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">To eller flere aviser som har mer enn 50 prosent av det redaksjonelle stoffet felles, må listeføres som en avis dersom de ikke har forskjellige ansvarlige redaktører med status som svarer til bestemmelsene i «Redaktørplakaten» og i noen grad framtrer som selvstendige aviser. Statens medieforvaltning avgjør tvilstilfeller.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">I tilfeller hvor redaktørens stilling i forhold til § 2 nr. 1. c) eller § 2 nr. 2 er uklar, skal Statens medieforvaltning innhente en vurdering fra Norsk Redaktørforening.</article></article></li></ul></article></article><article class="legalArticle" data-lovdata-URL="LTI/forskrift/1994-05-13-347/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsberettigede aviser</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Tilskudd ytes til alle aviser med opplag mellom 2.000 og 6.000 eksemplarer som oppfyller bestemmelsene i § 2.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Til avis med opplag mellom 2.000 og 80.000 som oppfyller bestemmelsene i § 2 ytes tilskudd når avisen kommer ut på et utgiversted med to eller flere konkurrerende aviser og ikke har det største opplaget på stedet. Det ytes ikke tilskudd til den delen av opplaget som overstiger 60.000 eksemplarer.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Avis som i et helt kalenderår har utkommet jevnlig med 48 utgaver eller mer og med et gjennomsnittlig netto-opplag på minst 1.000 eksemplarer, kan listeføres som støtteberettiget hvis den i samme tidsrom har oppfylt kravene i § 2 b-g og har et lokalt nyhets- og aktualitetspreg av dagspressekarakter.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">For at to eller flere avisutgaver med mer enn 50 prosent av det redaksjonelle stoffet felles skal kunne ytes tilskudd for alle utgaver, må hver og en av utgavene ha oppfylt de ordinære listeføringskrav i minst ett kalenderår og i noen grad ha framtrådt som selvstendige aviser.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">For at avis skal være tilskuddsberettiget, er det et krav at den i året før tilskuddsåret ikke har utbetalt utbytte til aksjonærene. Aviser som mister retten til tilskudd etter denne bestemmelsen, går ut av støtteordningen uten overgangstilskudd etter § 7 og utelukkes fra støtteordningen for en periode på 3 år. Mindre aviser som bare har utbetalt et beskjedent utbytte har anledning til å søke dispensasjon etter § 8 i forskriftene. Tvilstilfeller avgjøres av Statens medieforvaltning.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/punkt/6/" id="paragraf-3-punkt-6"><span class="data-originalId">6.</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">Aviser der offentlige institusjoner eller myndigheter har reell styringsrett, økonomisk ansvar eller innehar mer enn 49 prosent av eierandelene, er ikke tilskuddsberettiget.</article></article></li></ul></article><article class="legalArticle" data-lovdata-URL="LTI/forskrift/1994-05-13-347/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplagsberegning m.v.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved bedømmelsen av om det skal ytes tilskudd etter § 3, legges for hvert enkelt tilskuddsår foregående års kontrollerte gjennomsnittlige netto-opplag til grunn. Med mindre Kulturdepartementet treffer andre bestemmelser, brukes de opplagstall som er ført opp for avisene i Norsk Aviskatalog eller Nærpressekatalogen. For aviser med opplag under 2.000 godkjennes det halvparten så mange gratiseksemplarer som det som godkjennes etter Norske Avisers Landsforenings opplagsregler.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">For avis som ikke er medlem i noen avisutgiverorganisasjon, vil kontrollerte opplagstall bli innhentet på annen måte.</article></article><article class="legalArticle" data-lovdata-URL="LTI/forskrift/1994-05-13-347/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddssatser</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">For avis som er støtteberettiget etter § 3 nr. 2 ytes produksjonstilskudd i forhold til godkjent netto-opplag x antall utgivelser pr. kalenderår. Tilskuddet ytes etter forskjellige satser.</article><article class="defaultP">Sats I</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Tilskuddsberettigede aviser i Oslo, Bergen, Trondheim og Stavanger, unntatt bydelsaviser, får støtte etter sats I. Riksspredte meningsbærende aviser i Oslo og Bergen kan i tillegg ytes et ekstra tilskudd for de første 20.000 eksemplarer av sitt opplag. Størrelsen på avsetningen til det ekstra tilskuddet fastsettes av Kulturdepartementet for det enkelte år innenfor rammen av produksjonstilskuddet.</article><article class="defaultP">Sats II</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Aviser som utkommer på andre utgiversteder og som ikke er alene eller størst på utgiverstedet, får tilskuddet beregnet etter sats II.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Bydelsaviser og aviser som er støtteberettiget etter § 3 nr. 1 og 3 nr. 3 ytes et fast beløp hvis de utkommer med 1 utgave pr. uke. Det gis i tillegg et fast tilskudd for hver utgave utover ukentlig utgivelse.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/punkt/3/" id="paragraf-5-punkt-3"><span class="data-originalId">3.</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">På utgiversteder med mer enn en avis hvor alle avisene har opplag mellom 2.000 og 6.000 og minst to ukentlige utgaver, ytes begge avisene maksimaltilskudd etter § 5 nr. 2, uansett utgivelseshyppighet utover to ukentlige utgaver.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/5/punkt/4/" id="paragraf-5-punkt-4"><span class="data-originalId">4.</span><article class="legalP" data-absoluteaddress="/paragraf/5/punkt/4/ledd/1/" id="paragraf-5-punkt-4-ledd-1">Har den ledende avis opplag over 6.000 og utkommer med minst fem utgaver pr. uke, ytes nr. 2-avisen støtte etter bestemmelsene i § 5 nr. 1. Ingen avis skal ha mindre enn maksimaltilskuddet etter § 5 nr. 2.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/5/punkt/5/" id="paragraf-5-punkt-5"><span class="data-originalId">5.</span><article class="legalP" data-absoluteaddress="/paragraf/5/punkt/5/ledd/1/" id="paragraf-5-punkt-5-ledd-1">Nr. 2-aviser på steder hvor den ledende avis har opplag over 6.000 og færre enn fem ukentlige utgaver, ytes et tilskudd tilsvarende maksimaltilskuddet etter § 5 nr. 2.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/5/punkt/6/" id="paragraf-5-punkt-6"><span class="data-originalId">6.</span><article class="legalP" data-absoluteaddress="/paragraf/5/punkt/6/ledd/1/" id="paragraf-5-punkt-6-ledd-1">Til nr. 1- og aleneaviser i Nordland, Troms og Finnmark som er støtteberettiget etter § 3 nr. 1 eller 3 nr. 3 ytes støtte etter dobbel sats.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/5/punkt/7/" id="paragraf-5-punkt-7"><span class="data-originalId">7.</span><article class="legalP" data-absoluteaddress="/paragraf/5/punkt/7/ledd/1/" id="paragraf-5-punkt-7-ledd-1">Aviser som listeføres for produksjonstilskudd første gang, ytes det første tilskuddsåret et ekstra tilskudd som tilsvarer minimumsbeløpet under § 5 nr. 2. Aviser som ytes støtte etter § 5 nr. 6 omfattes ikke av denne bestemmelsen.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/5/punkt/8/" id="paragraf-5-punkt-8"><span class="data-originalId">8.</span><article class="legalP" data-absoluteaddress="/paragraf/5/punkt/8/ledd/1/" id="paragraf-5-punkt-8-ledd-1">Satsenes nominelle størrelse og innbyrdes forhold etter § 5 nr. 1 og de faste tilskuddsbeløp som framgår av § 5 nr. 2-7 fastsettes av Kulturdepartementet ut fra bevilgningene for det enkelte år.</article></article></li></ul></article><article class="legalArticle" data-lovdata-URL="LTI/forskrift/1994-05-13-347/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avkortningsordninger</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Avis med opplag på 10.000 eller mer som ikke er størst på sitt utgiversted, får sitt tilskudd redusert dersom avisens opplag utgjør 45 prosent eller mer av opplaget til den abonnementsavis som er størst på utgiverstedet. Tilskuddet reduseres med 2,25 prosent for hvert prosentpoeng avisens opplag overstiger 45 prosent av førsteavisens opplag.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Tilskuddet pr. netto-opplagseksemplar til en avis skal ikke overstige avisens gjennomsnittlige abonnementspris året før tilskudd ytes.</article></article></li></ul></article><article class="legalArticle" data-lovdata-URL="LTI/forskrift/1994-05-13-347/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsordninger</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Avis som har mottatt produksjonstilskudd og som mister retten til dette, skal i en overgangsperiode ytes tilskudd. Følgende retningslinjer skal gjelde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Det første året etter at endring har skjedd, får avisen et tilskudd som tilsvarer 2/3 av tilskuddet avisen mottok siste året den var tilskuddsberettiget.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Det andre året etter at endring har skjedd, får avisen et tilskudd som tilsvarer 1/2 av tilskuddet avisen mottok siste året den var tilskuddsberettiget.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">Det tredje året etter at endring er skjedd, får avisen et tilskudd som tilsvarer 1/3 av tilskuddet avisen mottok siste året den var tilskuddsberettiget.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">Ved overgang til nytt støttesystem fastsatt i disse forskrifter, gjelder en overgangsordning. Aviser som får sitt tilskudd redusert med mer enn 50 prosent eller med mer enn en million kroner som følge av nytt støttesystem, vil få bortfallet delvis kompensert i løpet av en periode på tre år. Det første året vil avisen få et ekstra tilskudd som tilsvarer 2/3 av differansen mellom tilskuddet siste år med tidligere ordning og det første året med ny ordning. Neste år vil 1/2 av denne differansen bli kompensert, og tredje året 1/3 av differansen. Denne overgangsordningen kan avbrytes hvis avisen i løpet av treårsperioden er berettiget til et høyere ordinært tilskudd enn det som følger av overgangsordningen.</article></article></li></ul></article></article><article class="legalArticle" data-lovdata-URL="LTI/forskrift/1994-05-13-347/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avgjørelsesmyndighet</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Alle tvilsspørsmål om listeføring eller bestemmelser om tilskudd avgjøres av Statens medieforvaltning. Før det treffes avgjørelser etter §§ 2-7, innhentes innstilling fra Støtteutvalget for dagsavisene. I særlige tilfeller kan Statens medieforvaltning gi dispensasjon fra disse forskrifter. Kulturdepartementet er klageinstans for avgjørelser om listeføring og beregning av tilskudd.</article></article><article class="legalArticle" data-lovdata-URL="LTI/forskrift/1994-05-13-347/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Støtteutvalget for dagsavisene</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Støtteutvalget for dagsavisene skal foruten de oppgaver som er nevnt i § 8, bistå ved vurderingen av dagsavisenes tilskuddskrav og de opplysningene avisene gir som grunnlag for kravene og ellers gi uttalelse i saker etter disse forskrifter. Kulturdepartementet fastsetter nærmere regler om utvalgets virksomhet og sammensetning.</article></article><article class="legalArticle" data-lovdata-URL="LTI/forskrift/1994-05-13-347/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Avis som søker om tilskudd, plikter å gi tjenestemann i Statens medieforvaltning eller statsautorisert revisor, oppnevnt av departementet, alle forretningspapirer og ellers andre opplysninger som finnes nødvendig til gjennomføring av og kontroll med tilskuddsordningen og til utarbeidelse av statistikk over den økonomiske utvikling i dagspressen. Unnlatelse av å meddele slike opplysninger eller meddelelse av uriktige opplysninger, kan medføre at avisen fratas retten til tilskudd for bestemte tidsrom. Hvis midlene ikke nyttes etter forutsetningene, vil det bli framsatt krav om tilbakebetaling av tilskuddet. Ubrukte midler kan kreves tilbakeført. Riksrevisjonen har i samsvar med § 17 i Stortingets bevilgningsreglement adgang til å iverksette kontroll med at tilskuddsmidlene benyttes etter forutsetningene. Også Kulturdepartementet har slik kontrolladgang.</article></article><article class="legalArticle" data-lovdata-URL="LTI/forskrift/1994-05-13-347/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Enhver skal bevare taushet om kunnskap som oppnås i kraft av stilling eller verv etter disse forskrifter som angår opplysninger om tekniske innretninger og framgangsmåter, samt drifts- eller forretningsforhold som det vil være av konkurransemessig betydning å hemmeligholde av hensyn til den opplysningen angår. Vedkommende må heller ikke gjøre bruk av slik informasjon i sin ervervsvirksomhet.</article></article><article class="legalArticle" data-lovdata-URL="LTI/forskrift/1994-05-13-347/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utbetaling av tilskudd</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Utbetaling skjer for hvert kalenderår (tilskuddsåret) og basert på oppgaver over konkurranseposisjon, antall utgivelsesdager og gjennomsnittlig netto-opplag i året før tilskuddsåret. Normalt utbetales tilskuddet i form av et forskudd i begynnelsen av året og et sluttbeløp i midten av året når oppgaver fra avisene foreligger.</article></article><article class="legalArticle" data-lovdata-URL="LTI/forskrift/1994-05-13-347/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Nærmere bestemmelser</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Statens medieforvaltning gir nærmere beskjed om utbetalingen, herunder om hvilke oppgaver avisene skal sende inn, om attestasjon og kontroll av skjemaer og om regnskapsføring.</article></article><article class="legalArticle" data-lovdata-URL="LTI/forskrift/1994-05-13-347/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Disse forskrifter trer i kraft fra det tidspunkt departementet bestemmer og gjelder for behandling av søknader om produksjonstilskudd fra og med 1994.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Samtidig oppheves forskrift av 7. september 1984 nr. 1649 om produksjonstilskudd til dagsaviser og forskrift av 1. juni 1990 nr. 387 om distribusjonstilskudd til dagsaviser. Disse forskrifter gjelder imidlertid for saker om produksjonstilskudd eller distribusjonstilskudd for 1993 og tidligere år.</article></article></main></body></html>