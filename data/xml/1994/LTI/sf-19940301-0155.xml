<!DOCTYPE html><html lang="no"><head><title>Forskrift om endring i forskrift om skips nasjonalitetsbevis, navn, hjemsted, kjenningssignal og om skipsmatrikkelen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:15</dd><dt class="legacyID">Datokode</dt><dd class="legacyID">FOR-1994-03-01-155</dd><dt class="dokid">DokumentID</dt><dd class="dokid">LTI/forskrift/1994-03-01-155</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 3</dd><dt class="dateInForce">I kraft fra</dt><dd class="dateInForce">1994-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-10-27-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1893-07-20-1/§9</li><li>forskrift/1972-11-06-4694</li></ul></dd><dt class="dateOfPublication">Kunngjort</dt><dd class="dateOfPublication">1994-03-28</dd><dt class="title">Tittel</dt><dd class="title">Forskrift om endring i forskrift om skips nasjonalitetsbevis, navn, hjemsted, kjenningssignal og om skipsmatrikkelen.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 1. mars 1994 med hjemmel i lov av 20. juli 1893 nr. 1 om Sjøfarten § 9, jfr. kgl.res. av 6. oktober 1972 og Handelsdepartementes bestemmelse av 6. november 1972.</dd><dt class="refid">RefID</dt><dd class="refid">forskrift/1994-03-01-155</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om skips nasjonalitetsbevis, navn, hjemsted, kjenningssignal og om skipsmatrikkelen.</li></ul></dd></dl></header><main class="documentBody" data-lovdata-URL="LTI/forskrift/1994-03-01-155" id="dokument"><h1>Forskrift om endring i forskrift om skips nasjonalitetsbevis, navn, hjemsted, kjenningssignal og om skipsmatrikkelen.</h1><article class="legalP" data-absoluteaddress="/ledd/1/" id="ledd-1">Forskrift av 27. oktober 1980 nr. 3 om skips nasjonalitetsbevis, navn, hjemsted, kjenningssignal og om skipsmatrikkelen er endret.</article><article class="legalP" data-absoluteaddress="/ledd/2/" id="ledd-2">Formålet med forskriften er bl.a. å implementere i norsk rett Den internasjonale skipsfartsorganisasjons (IMO) resolusjon A.600(15) om innføring av IMO identifikasjonsnummer for skip. Nummeret er identisk med Lloyd's Registers registreringsnummer med IMO som prefiks.</article><article class="legalP" data-absoluteaddress="/ledd/3/" id="ledd-3">Nummeret skal følge skipet hele dets levetid og skal tildeles skip over 100 brt., unntatt lektere og fiske- og fangstfartøy. Det skal også tildeles flyttbare innretninger. Nummeret tildeles av Sjøfartsdirektoratet. For nye skip tildeles nummeret samtidig med tildelingen av kjenningssignal. For skip som er tildelt kjenningssignal, men som ikke er tildelt IMO identifikasjonsnummer, tildeles dette ved utstedelse eller ved fornyelse av skipets sertifikater. Skip som er innkjøpt fra utlandet og som av utenlandsk myndighet er tildelt IMO identifikasjonsnummer, beholder dette uendret.</article><article class="legalP" data-absoluteaddress="/ledd/4/" id="ledd-4">IMO identifikasjonsnummer skal følge skipet uendret, selv om skipet skifter navn eller eier. Nummeret skal inntas i skipets nasjonalitetsbevis, målebrev og seritifikater utstedt i medhold av sjødyktighetsloven, samt innhugges i skipet på samme måte som kjenningssignalet.</article><article class="legalP" data-absoluteaddress="/ledd/5/" id="ledd-5">Listen over godkjente hjemsteder er tatt ut av forskriften og er inntatt som vedlegg. Dette innebærer at Sjøfartsdirektoratet ved enkeltvedtak kan godkjenne nye hjemsteder, uten at dette må skje ved endring av forskriften.</article><article class="legalP" data-absoluteaddress="/ledd/6/" id="ledd-6">For øvrig er det foretatt redaksjonelle endringer som følge av at de tidligere lokale skipsregistrene (NOR) og norsk internasjonalt skipsregister (NIS) nå er samlokalisert under betegnelsen Skipsregistrene.</article><article class="legalP" data-absoluteaddress="/ledd/7/" id="ledd-7">Endringsforskriften trer i kraft 1. april 1994</article><article class="legalP" data-absoluteaddress="/ledd/8/" id="ledd-8">Endringsforskriften vil bli innarbeidet i Skipskontrollens Regler og omtalt i Navigare. Den kan fås ved henvendelae til Sjøfartsdirektoratet, Ekspedisjonen, Postboks 8123 Dep., 0032 Oslo.</article></main></body></html>