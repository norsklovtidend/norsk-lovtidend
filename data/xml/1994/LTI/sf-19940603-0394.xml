<!DOCTYPE html><html lang="no"><head><title>Forskrift om pliktig periodisk kjøretøykontroll.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:08</dd><dt class="legacyID">Datokode</dt><dd class="legacyID">FOR-1994-06-03-394</dd><dt class="dokid">DokumentID</dt><dd class="dokid">LTI/forskrift/1994-06-03-394</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 9</dd><dt class="dateInForce">I kraft fra</dt><dd class="dateInForce">1994-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§19</li></ul></dd><dt class="dateOfPublication">Kunngjort</dt><dd class="dateOfPublication">1994-06-28</dd><dt class="title">Tittel</dt><dd class="title">Forskrift om pliktig periodisk kjøretøykontroll.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 3. juni 1994 med hjemmel i vegtrafikklov 18. juni 1965 nr. 4 § 19 annet ledd. Jf EØS-avtalen vedlegg XIII nr. 16 (Rdir 77/143/EØF) som endret senest ved Rdir 91/225/EØF.</dd><dt class="refid">RefID</dt><dd class="refid">forskrift/1994-06-03-394</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pliktig periodisk kjøretøykontroll.<ul class="tocSubUl"><li>§ 1. Virkeområde</li><li>§ 2. Pliktig kontroll</li><li>§ 3. Innhold i kontrollen</li><li>§ 4. Kontrollorgan</li><li>§ 5. Godkjenning</li><li>§ 6. Omprøving og klage</li><li>§ 7. Bruksforbud</li><li>§ 8. Tilsyn</li><li>§ 9. Betaling for kontroll</li><li>§ 10. Nærmere regler</li><li>§ 11. Overgangsbestemmelser og ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-06-03-394" id="dokument"><h1>Forskrift om pliktig periodisk kjøretøykontroll.</h1><article class="legalArticle" data-lovdata-URL="LTI/forskrift/1994-06-03-394/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder norskregistrerte kjøretøy som nevnt nedenfor.<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Bil med tillatt totalvekt over 3.500 kg samt bil som er registrert for mer enn 8 personer foruten fører.</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Tilhengere, herunder semitrailere, med tillatt totalvekt over 3.500 kg.</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Drosjer og ambulanser, herunder leilighetsambulanser.</article></article></li></ul></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Unntatt fra kontroll etter denne forskrift er likevel kjøretøy som er registrert for bruk utenfor offentlig veg (kjennemerker med sort bunn), kjøretøy som er tatt ut av bruk (avregistrert), kjøretøy som er registrert på forsvaret (kjennemerker med gul bunn) og kjøretøy registrert på fremmed stats diplomatisk eller konsulær stasjon mv. (kjennemerker med blå bunn). Unntatt er også kjøretøy som omfattes av forskrift 28. mars 1967 om bruk av utenlandsk motorvogn i riket og om særskilt registrering av motorvogn for midlertidig bruk.</article></article><article class="legalArticle" data-lovdata-URL="LTI/forskrift/1994-06-03-394/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Pliktig kontroll</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kjøretøy som nevnt i § 1 skal framstilles til kontroll hos kontrollorgan én gang i kalenderåret. Kjøretøy framstilles likevel tidligst 12 måneder etter at det ble registrert første gang i Norge.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Eier (eller den som på eiers vegne har rådighet over kjøretøyet) skal uoppfordret framstille kjøretøy til kontroll hos kontrollorgan på tid som følger av siste siffer i kjennemerke slik:<ul class="defaultList"><li><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Kjennemerke med 1 som siste siffer framstilles senest i januar</article></article></li><li><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">Kjennemerke med 2 som siste siffer framstilles senest i februar</article></article></li><li><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">Kjennemerke med 3 som siste siffer framstilles senest i mars</article></article></li><li><article class="listArticle" data-absoluteaddress="/paragraf/2/ledd/2/punkt/4/" id="paragraf-2-ledd-2-punkt-4"><article class="legalP" data-absoluteaddress="/paragraf/2/ledd/2/punkt/4/ledd/1/" id="paragraf-2-ledd-2-punkt-4-ledd-1">Kjennemerke med 4 som siste siffer framstilles senest i april</article></article></li><li><article class="listArticle" data-absoluteaddress="/paragraf/2/ledd/2/punkt/5/" id="paragraf-2-ledd-2-punkt-5"><article class="legalP" data-absoluteaddress="/paragraf/2/ledd/2/punkt/5/ledd/1/" id="paragraf-2-ledd-2-punkt-5-ledd-1">Kjennemerke med 5 som siste siffer framstilles senest i mai</article></article></li><li><article class="listArticle" data-absoluteaddress="/paragraf/2/ledd/2/punkt/6/" id="paragraf-2-ledd-2-punkt-6"><article class="legalP" data-absoluteaddress="/paragraf/2/ledd/2/punkt/6/ledd/1/" id="paragraf-2-ledd-2-punkt-6-ledd-1">Kjennemerke med 6 som siste siffer framstilles senest i juni</article></article></li><li><article class="listArticle" data-absoluteaddress="/paragraf/2/ledd/2/punkt/7/" id="paragraf-2-ledd-2-punkt-7"><article class="legalP" data-absoluteaddress="/paragraf/2/ledd/2/punkt/7/ledd/1/" id="paragraf-2-ledd-2-punkt-7-ledd-1">Kjennemerke med 7 som siste siffer framstilles senest i november</article></article></li><li><article class="listArticle" data-absoluteaddress="/paragraf/2/ledd/2/punkt/8/" id="paragraf-2-ledd-2-punkt-8"><article class="legalP" data-absoluteaddress="/paragraf/2/ledd/2/punkt/8/ledd/1/" id="paragraf-2-ledd-2-punkt-8-ledd-1">Kjennemerke med 8 som siste siffer framstilles senest i august</article></article></li><li><article class="listArticle" data-absoluteaddress="/paragraf/2/ledd/2/punkt/9/" id="paragraf-2-ledd-2-punkt-9"><article class="legalP" data-absoluteaddress="/paragraf/2/ledd/2/punkt/9/ledd/1/" id="paragraf-2-ledd-2-punkt-9-ledd-1">Kjennemerke med 9 som siste siffer framstilles senest i september</article></article></li><li><article class="listArticle" data-absoluteaddress="/paragraf/2/ledd/2/punkt/10/" id="paragraf-2-ledd-2-punkt-10"><article class="legalP" data-absoluteaddress="/paragraf/2/ledd/2/punkt/10/ledd/1/" id="paragraf-2-ledd-2-punkt-10-ledd-1">Kjennemerke med 0 som siste siffer framstilles senest i oktober</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Kjøretøy kan tidligst framstilles i måneden forut for fristen.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Tilhenger kan framstilles sammen med trekkvogn eller i den måned som stemmer med tilhengerens kjennemerke.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Eier som av uforutsette grunner ikke kan framstille kjøretøyet eller utbedre mangler innen pålagt frist, kan søke biltilsynssjefen om utsettelse.</article></article><article class="legalArticle" data-lovdata-URL="LTI/forskrift/1994-06-03-394/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innhold i kontrollen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Vegdirektoratet fastsetter innholdet i kontrollen. Det skal benyttes særskilte kontrollsedler der utformingen er fastsatt av Vegdirektoratet.</article></article><article class="legalArticle" data-lovdata-URL="LTI/forskrift/1994-06-03-394/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontrollorgan</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Periodisk kontroll etter denne forskrift kan bare utføres av følgende kontrollorgan<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Biltilsynet,</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Bilverksteder som er godkjent etter lov 23. februar 1973 nr. 11 om godkjenning av køyretøyverkstader</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">Bilorganisasjonenes testestasjoner,</article></article></li><li data-li-identifier="4)" data-name="4)"><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">4)</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">Verksteder ved rutebilselskaper som er godkjent av biltilsynssjefen for kontroll av egne busser. Disse kan likevel bare utføre slik kontroll.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Kontrollorgan må ha tilgang til bremseprøver. Vegdirektoratet kan stille krav til ytterligere utstyr for kontrollorganene dersom det er nødvendig for kontrollutførelsen.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">De som vil delta som kontrollorgan må melde dette til biltilsynssjefen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Kontrollorgan plikter å gi kjøretøyeier den veiledning som er nødvendig for at vedkommende kan ivareta sine rettigheter etter forskriften.</article></article><article class="legalArticle" data-lovdata-URL="LTI/forskrift/1994-06-03-394/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Biltilsynssjefen er godkjenningsmyndighet for kontroller etter § 2.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eier skal sende inn kontrollseddel til biltilsynssjefen i hjemfylket innen utløpet av måneden etter den frist som er fastsatt i § 2. Innsendingen kan overlates til kontrollorganet. Den kontrollsedlen som utstedes ved første kontroll skal sendes til biltilsynssjefen, eventuelt kvittert for utbedrede mangler, jf § 3.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Når kjøretøy er i så dårlig stand at bruksforbud er aktuelt, skal kontrollorgan melde dette omgående til biltilsynssjefen.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Biltilsynssjefen kan pålegge utbedring av mangler og kan stille krav om etterkontroll innen en særskilt frist dersom det finnes påkrevd, før godkjenning kan gis.</article></article><article class="legalArticle" data-lovdata-URL="LTI/forskrift/1994-06-03-394/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Omprøving og klage</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kjøretøyeier som er uenig i kontrollorganets registrering av mangler, kan kreve at biltilsynssjefen foretar ny kontroll mot vederlag.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Vegdirektoratet er klageinstans for enkeltvedtak som fattes i forbindelse med kontrollene.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Biltilsynssjefen/Vegdirektoratet kan pålegge kontrollorgan å medvirke til forberedelsen av klagesaken uten særskilt godtgjøring.</article></article><article class="legalArticle" data-lovdata-URL="LTI/forskrift/1994-06-03-394/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bruksforbud</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Biltilsynssjefen kan nedlegge bruksforbud (jf vegtrafikkloven § 36) for kjøretøy som ikke er framstilt til kontroll til fastsatt tid eller som ikke har fått utbedret mangler innen den frist som er gitt, jf § 5 annet og tredje ledd, uten ytterligere varsel til kjøretøyeier.</article></article><article class="legalArticle" data-lovdata-URL="LTI/forskrift/1994-06-03-394/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Biltilsynssjefen skal føre tilsyn med de kontrollorgan som etter § 4 driver kjøretøykontroll.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Som ledd i tilsynet kan gis de pålegg som er nødvendige for å sikre at kjøretøykontrollen gjennomføres i samsvar med regelverket.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Kontrollorgan har plikt til å gi biltilsynssjefen adgang til lokaler og ellers bistå slik det er nødvendig for å gjennomføre tilsynet. Biltilsynssjefen kan innkalle kjøretøy til stikkprøvekontroll dersom det er nødvendig av hensyn til tilsynsoppgavene.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Biltilsynssjefen kan tilbakekalle retten til å drive kontroll etter denne forskrift for kortere eller lengre tid eller for alltid dersom:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/8/ledd/4/punkt/1/" id="paragraf-8-ledd-4-punkt-1"><span class="data-originalId">1)</span><article class="legalP" data-absoluteaddress="/paragraf/8/ledd/4/punkt/1/ledd/1/" id="paragraf-8-ledd-4-punkt-1-ledd-1">det utførte arbeid regelmessig er av dårlig kvalitet</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/8/ledd/4/punkt/2/" id="paragraf-8-ledd-4-punkt-2"><span class="data-originalId">2)</span><article class="legalP" data-absoluteaddress="/paragraf/8/ledd/4/punkt/2/ledd/1/" id="paragraf-8-ledd-4-punkt-2-ledd-1">det foreligger gjentatte eller alvorlige brudd på regelverket omkring pliktig periodisk kjøretøykontroll.</article></article></li></ul></article><article class="legalP" data-absoluteaddress="/paragraf/8/ledd/5/" id="paragraf-8-ledd-5">For mindre grove forhold kan det gis advarsel.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Vegdirektoratet er klageinstans for enkeltvedtak fattet av Biltilsynssjefen etter denne paragraf.</article></article><article class="legalArticle" data-lovdata-URL="LTI/forskrift/1994-06-03-394/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Betaling for kontroll</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vegdirektoratet fastsetter med utgangspunkt i kostnadene størrelsen på betalingen for de ulike typer kjøretøykontroll hos biltilsynet.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Kontrollen må betales til biltilsynets konto eller kasse før kontrollen tar til.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Hos biltilsynet er etterkontroll inkludert i prisen for førstegangskontroll. For etterkontroller hos biltilsyn av kjøretøykontroll fra annet kontrollorgan betales som for førstegangskontroll.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Det må betales samme pris for overprøving av kontrollarbeid, jf § 6 første ledd. Dersom kontroll etter § 6 første ledd fører til så store endringer på kontrollseddelen at det har innflytelse på spørsmålet om godkjenning, må kontrollorganet refundere kjøretøyeier denne utgiften.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">For kontroll utført hos annet kontrollorgan enn biltilsynet, fastsetter den enkelte virksomhet selv betalingsmåten og med utgangspunkt i kostnadene størrelsen på betalingen.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">Vegdirektoratet er klageinstans for enkeltvedtak fattet av Biltilsynssjefen etter denne paragraf.</article></article><article class="legalArticle" data-lovdata-URL="LTI/forskrift/1994-06-03-394/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nærmere regler</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vegdirektoratet kan gi nærmere regler til gjennomføring og utfylling av forskriften.</article></article><article class="legalArticle" data-lovdata-URL="LTI/forskrift/1994-06-03-394/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsbestemmelser og ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriften trer i kraft 1. juli 1994.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">I 1994 gjelder frammøteplikten fra og med kjøretøyer som har pliktig frammøte i september (sluttsiffer 9.)</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">I første år etter ikrafttredelsen vil det sendes ut påminnelse til kjøretøyeierne som supplement til pliktig frammøte som fastsatt i § 2.</article></article></main></body></html>