<!DOCTYPE html><html lang="no"><head><title>Forskrift om tilskudd til drift i vanskelig terreng.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:57</dd><dt class="legacyID">Datokode</dt><dd class="legacyID">FOR-1994-04-28-335</dd><dt class="dokid">DokumentID</dt><dd class="dokid">LTI/forskrift/1994-04-28-335</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 8</dd><dt class="dateInForce">I kraft fra</dt><dd class="dateInForce">1994-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-01-06-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-06-13</dd><dt class="title">Tittel</dt><dd class="title">Forskrift om tilskudd til drift i vanskelig terreng.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 28. april 1994 i medhold av Stortingets årlige budsjettvedtak.</dd><dt class="refid">RefID</dt><dd class="refid">forskrift/1994-04-28-335</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til drift i vanskelig terreng.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. (formål)</li><li>§ 1-2. (virkeområde)</li></ul></li><li>Kapittel 2. Betingelser<ul class="tocSubUl"><li>§ 2-1. (betingelser)</li><li>§ 2-2. (begrensninger)</li></ul></li><li>Kapittel 3. Tilskuddssatser m.v.<ul class="tocSubUl"><li>§ 3-1. (generelt)</li><li>§ 3-2. (arealtilskudd)</li><li>§ 3-2-1. (arealklasse I – «traktorterreng»)</li><li>§ 3-2-2. (arealklasse II – «taubaneterreng»)</li><li>§ 3-2-3. (nærmere forutsetninger for arealtilskudd)</li><li>§ 3-3. (driftstilskudd pr. m3 for terrengtransport)</li><li>§ 3-3-1. (tilskudd på grunn av lang transport)</li><li>§ 3-3-2. (tilskudd for vekslende driftssystem)</li><li>§ 3-4. (kombinert areal- og driftstilskudd)</li></ul></li><li>Kapittel 4. Søknad og saksbehandling<ul class="tocSubUl"><li>§ 4-1-1. (forhåndssøknad)</li><li>§ 4-1-2. (ordinær søknad)</li><li>§ 4-2. (utbetaling)</li><li>§ 4-3. (tilbakebetaling)</li><li>§ 4-4. (kontroll)</li></ul></li><li>Kapittel 5. Avsluttende bestemmelser<ul class="tocSubUl"><li>§ 5-1. (dispensasjon)</li><li>§ 5-2. (klage)</li><li>§ 5-3. (ikrafttredelse m.v.)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1994-04-28-335" id="dokument"><h1>Forskrift om tilskudd til drift i vanskelig terreng.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1994-04-28-335/KAPITTEL_1" data-partID="k1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/1994-04-28-335/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(formål)</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med tilskuddsordningen er å øke skogbrukets bidrag til verdiskaping og sysselsetting i distriktene gjennom en bærekraftig utnytting av virkesressursene i vanskelig skogsterreng.</article></article><article class="legalArticle" data-lovdata-URL="LTI/forskrift/1994-04-28-335/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(virkeområde)</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Tilskuddsordningen gjelder for alle private og offentlige skoger.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Tilskudd etter denne forskrift kan gis ved avvirkning på arealer der lilengden er over 75 meter og hvor hellingen for traktorterreng er over 60 % eller for taubaneterreng er over 40 %.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Det kan også gis tilskudd til skogsdrifter der driftskostnadene er spesielt høye på grunn av lang terrengtransport og/eller der det på grunn av vanskelige terrengforhold er nødvendig å nytte vekslende driftssystem fram til leveringssted.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1994-04-28-335/KAPITTEL_2" data-partID="k2"><h2>Kapittel 2. Betingelser</h2><article class="legalArticle" data-lovdata-URL="LTI/forskrift/1994-04-28-335/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(betingelser)</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Tilskudd til drift i vanskelig terreng skal bare gis når driften gjennomføres slik at det tas hensyn til skogområdenes funksjoner i forhold til biologisk mangfold, landskapsverdier, kulturminneverdier og friluftsliv.</article></article><article class="legalArticle" data-lovdata-URL="LTI/forskrift/1994-04-28-335/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(begrensninger)</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det kan bare utbetales tilskudd når:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">det foreligger et hensiktsmessig driftsopplegg som gir mulighet for framtidig drift og behandling av driftsområdet og de tilstøtende områder,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">forholdene er lagt til rette for at hogstfeltet, etter en skogbruksfaglig vurdering, vil bli tilfredsstillende forynget innen rimelig tid,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">driften gjennomføres uten særlig skade på spesielle miljøverdier i driftsområdet.</article></article></li></ul></article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Det skal ikke gis tilskudd:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">dersom skogsdriften kan motvirke utbyggingen av et rasjonelt vegnett innen et naturlig avgrenset driftsområde, jfr. forskrift av 27. april 1994 nr. 334 om planlegging og godkjenning av skogsveger,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">i vernskog uten at hogsten er gjennomført i samsvar med de fastsatte retningslinjer for forvaltning av vernskogen som gjelder for området,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">til drifter som vanskeliggjør foryngelse på avvirket areal og eventuelle tilstøtende områder,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/4/" id="kapittel-2-paragraf-2-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/4/ledd/1/" id="kapittel-2-paragraf-2-ledd-2-punkt-4-ledd-1">til områder som skal brukes til andre formål enn skogproduksjon,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/5/" id="kapittel-2-paragraf-2-ledd-2-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/5/ledd/1/" id="kapittel-2-paragraf-2-ledd-2-punkt-5-ledd-1">til helikopterdrifter.</article></article></li></ul></article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1994-04-28-335/KAPITTEL_3" data-partID="k3"><h2>Kapittel 3. Tilskuddssatser m.v.</h2><article class="legalArticle" data-lovdata-URL="LTI/forskrift/1994-04-28-335/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(generelt)</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Tilskudd til drift i vanskelig terreng kan gis som:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/1/punkt/1/" id="kapittel-3-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/1/punkt/1/ledd/1/" id="kapittel-3-paragraf-1-ledd-1-punkt-1-ledd-1">Arealtilskudd i kr./daa.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/1/punkt/2/" id="kapittel-3-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/1/punkt/2/ledd/1/" id="kapittel-3-paragraf-1-ledd-1-punkt-2-ledd-1">Driftstilskudd i kr./m<sup>3</sup> for terrengtransport.</article></article></li></ul></article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Tilskudd under denne ordning er begrenset til salgsvirke av bar- og lauvtre inkludert ved som drives fram for salg.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Alle kvantumsoppgaver skal oppgis under bark.</article></article><article class="legalArticle" data-lovdata-URL="LTI/forskrift/1994-04-28-335/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(arealtilskudd)</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Arealtilskudd kan utbetales i tre tilskuddsklasser, arealklasse I, II a) og II b), jfr. §§ 3-2-1 og 3-2-2.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Hogst som medfører at foryngelsesflaten blir større enn 25 dekar krever forhåndsgodkjenning, jfr. § 4-1-1.</article></article><article class="legalArticle" data-lovdata-URL="LTI/forskrift/1994-04-28-335/§3-2-1" data-name="§3-2-1" data-partID="§3-2-1" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-2-1</span>. <span class="legalArticleTitle">(arealklasse I – «traktorterreng»)</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Denne terrengklassen omfatter arealer hvor terrenget er av en slik beskaffenhet at virket kan drives fram etter snarekjøringsprinsippet (innvinsjings-/lunneavstand under 75 meter).</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Følgende tilskuddssats gjelder:</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Gjennomsnittlig terrenghelling over 60 %: inntil kr. 400,-/dekar (maks. tilskudd kr. 60,- /fm<sup>3</sup>.</article><article class="legalP" data-absoluteaddress="/kapittel/3/paragraf/3/ledd/4/" id="kapittel-3-paragraf-3-ledd-4">Det gis ikke tilskudd på slike arealer når avvirkningen (felling og/eller opparbeiding) skjer maskinelt.</article></article><article class="legalArticle" data-lovdata-URL="LTI/forskrift/1994-04-28-335/§3-2-2" data-name="§3-2-2" data-partID="§3-2-2" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-2-2</span>. <span class="legalArticleTitle">(arealklasse II – «taubaneterreng»)</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Denne terrengklassen omfatter arealer der terrengvanskelighetene er så store at virket ikke kan drives fram etter snarekjøringsprinsippet (betinger bruk av slepebane, kabelkran e.l.).</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Følgende tilskuddssatser gjelder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/4/ledd/2/punkt/1/" id="kapittel-3-paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/4/ledd/2/punkt/1/ledd/1/" id="kapittel-3-paragraf-4-ledd-2-punkt-1-ledd-1">Lunnedistanse under 150 meter: inntil kr 400,-/dekar (maks. tilskudd kr 60,-/fm<sup>3</sup> ).</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/4/ledd/2/punkt/2/" id="kapittel-3-paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/4/ledd/2/punkt/2/ledd/1/" id="kapittel-3-paragraf-4-ledd-2-punkt-2-ledd-1">Lunnedistanse over 150 meter: inntil kr 600,-/dekar (maks. tilskudd kr 70,-/fm<sup>3</sup> ).</article></article></li></ul></article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Fastsetting av lunnedistanse (banelengde) skal vurderes ut fra den mest optimale vegløsning i området.</article></article><article class="legalArticle" data-lovdata-URL="LTI/forskrift/1994-04-28-335/§3-2-3" data-name="§3-2-3" data-partID="§3-2-3" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-2-3</span>. <span class="legalArticleTitle">(nærmere forutsetninger for arealtilskudd)</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Avvirkningsarealet må ha et stående volum på minst 4 m<sup>3</sup> /dekar. Fylkesmannen kan imidlertid dispensere fra dette volumkrav ved utdrift av skjermtrestilling.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Arealklassene I og II omfatter dessuten platåer og hyller mindre enn 3 dekar dersom dette avvirkes sammen med et tilskuddsberettiget areal, eller at utdrift til godkjent leveringssted må foregå over slike arealer.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Fastsetting av tilskuddsberettiget areal skjer etter målinger parallelt med bakken.</article></article><article class="legalArticle" data-lovdata-URL="LTI/forskrift/1994-04-28-335/§3-3" data-name="§3-3" data-partID="§3-3" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(driftstilskudd pr. m<sup>3</sup> for terrengtransport)</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">I områder der det ikke er økonomisk grunnlag for å bygge veg, og hvor driften kan bli særlig kostbar på grunn av lang terrengtransport og/eller der det på grunn av vanskelige terrengforhold er nødvendig med skifte av driftsmiddel for transport fram til leveringssted, kan det innvilges driftstilskudd. Slike drifter krever forhåndsgodkjenning, jfr. § 4-1-1.</article></article><article class="legalArticle" data-lovdata-URL="LTI/forskrift/1994-04-28-335/§3-3-1" data-name="§3-3-1" data-partID="§3-3-1" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 3-3-1</span>. <span class="legalArticleTitle">(tilskudd på grunn av lang transport)</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Ved drift av lauvskog der terrengtransporten er over 2 km kan det gis et tilskudd på inntil kr 15,-/fm<sup>3</sup> og km (maks. tilskudd kr. 30,-/fm<sup>3</sup> ).</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Tilskuddet beregnes bare for den delen av terrengtransporten som overstiger 2 km.</article></article><article class="legalArticle" data-lovdata-URL="LTI/forskrift/1994-04-28-335/§3-3-2" data-name="§3-3-2" data-partID="§3-3-2" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 3-3-2</span>. <span class="legalArticleTitle">(tilskudd for vekslende driftssystem)</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Driftstilskudd pr. m<sup>3</sup> for vekslende driftssystem forutsetter nødvendig skifte av transportmiddel for videretransport fram til leveringssted.</article><article class="legalP" data-absoluteaddress="/kapittel/3/paragraf/8/ledd/2/" id="kapittel-3-paragraf-8-ledd-2">Tilskudd for skifte av driftsmiddel som følge av vanskelige terrengforhold kan innvilges med inntil kr 15,-/fm<sup>3</sup>.</article><article class="legalP" data-absoluteaddress="/kapittel/3/paragraf/8/ledd/3/" id="kapittel-3-paragraf-8-ledd-3">Innvinsjing til traktor for direkte framkjøring er ikke regnet som vekslende driftssystem.</article></article><article class="legalArticle" data-lovdata-URL="LTI/forskrift/1994-04-28-335/§3-4" data-name="§3-4" data-partID="§3-4" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(kombinert areal- og driftstilskudd)</span></h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Det kan ikke gis kombinert areal- og driftstilskudd.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1994-04-28-335/KAPITTEL_4" data-partID="k4"><h2>Kapittel 4. Søknad og saksbehandling</h2><article class="legalArticle" data-lovdata-URL="LTI/forskrift/1994-04-28-335/§4-1-1" data-name="§4-1-1" data-partID="§4-1-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1-1</span>. <span class="legalArticleTitle">(forhåndssøknad)</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">For å kunne oppnå arealtilskudd på foryngelsesflater større enn 25 dekar og i områder der det kan være aktuelt å innvilge driftstilskudd, skal foryngelseshogsten forhåndsgodkjennes av kommunen. Søknad vedlagt kartutsnitt med inntegning av planlagt hogstareal sendes kommunen. Kommunen kan stille betingelser eller avslå søknaden hvis den planlagte hogsten ikke kan forsvares ut fra hensyn nevnt under §§ 2-1 og 2-2.</article></article><article class="legalArticle" data-lovdata-URL="LTI/forskrift/1994-04-28-335/§4-1-2" data-name="§4-1-2" data-partID="§4-1-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-1-2</span>. <span class="legalArticleTitle">(ordinær søknad)</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Ordinær søknad om tilskudd til drift i vanskelig terreng skrives på skjema M-413 TRE, og sendes til kommunen senest 2 måneder etter at driften er avsluttet.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Dersom tilskuddet skal utbetales til andre enn skogeier, skal dette angis på søknadsskjemaet.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Kommunen skal kontrollere at driftsområdet er tilskuddsberettiget, at driften er gjennomført etter bestemmelsene i denne forskrift, og at de oppgaver som framgår av søknadsskjemaet er riktige.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Søknad om tilskudd til drift i vanskelig terreng avgjøres av kommunen.</article></article><article class="legalArticle" data-lovdata-URL="LTI/forskrift/1994-04-28-335/§4-2" data-name="§4-2" data-partID="§4-2" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(utbetaling)</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Søknader som er innvilget tilskudd sendes til Fylkesmannen som utbetaler tilskuddet til søker.</article></article><article class="legalArticle" data-lovdata-URL="LTI/forskrift/1994-04-28-335/§4-3" data-name="§4-3" data-partID="§4-3" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(tilbakebetaling)</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Tilskudd kan kreves helt eller delvis tilbakebetalt dersom forutsetningene for tilskudd ikke er oppfylt. Beløp som skal tilbakebetales kan trekkes inn ved reduksjon i eventuelle andre tilskudd under Landbruksdepartementet.</article></article><article class="legalArticle" data-lovdata-URL="LTI/forskrift/1994-04-28-335/§4-4" data-name="§4-4" data-partID="§4-4" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(kontroll)</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Fylkesmannen skal kontrollere at kravene i denne forskrift er oppfylt. Minimum hver 10. av de søknader som er innvilget tilskudd, skal følges opp med befaring av driftsområdet.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">De som søker om tilskudd er forpliktet til å gi de opplysninger og akseptere de kontrolltiltak som skogbruksmyndighetene bestemmer.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1994-04-28-335/KAPITTEL_5" data-partID="k5"><h2>Kapittel 5. Avsluttende bestemmelser</h2><article class="legalArticle" data-lovdata-URL="LTI/forskrift/1994-04-28-335/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">(dispensasjon)</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Landbruksdepartementet kan i særlige tilfelle dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/1994-04-28-335/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">(klage)</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Vedtak truffet av kommunen i medhold av denne forskrift kan påklages til Fylkesmannen etter lov av 21. mai 1965 om skogbruk og skogvern (skogbruksloven) § 14, jfr. lov av 10. februar 1967 kap. VI om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1994-04-28-335/§5-3" data-name="§5-3" data-partID="§5-3" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">(ikrafttredelse m.v.)</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Denne forskrift trer i kraft fra og med 1. mai 1994, og gjelder skogsdrifter som er utført etter denne dato.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Fra samme dato oppheves forskrift av 6. januar 1993 nr. 3 for statstilskudd til drift i vanskelig terreng.</article></article></section></main></body></html>