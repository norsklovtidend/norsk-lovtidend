<!DOCTYPE html><html lang="no"><head><title>Forskrift om registrering og kontroll av medisinsk engangsutstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:52</dd><dt class="legacyID">Datokode</dt><dd class="legacyID">FOR-1994-12-02-1074</dd><dt class="dokid">DokumentID</dt><dd class="dokid">LTI/forskrift/1994-12-02-1074</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 24</dd><dt class="dateInForce">I kraft fra</dt><dd class="dateInForce">1994-12-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-06-23-8860</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-132/§27</li></ul></dd><dt class="dateOfPublication">Kunngjort</dt><dd class="dateOfPublication">1994-12-22</dd><dt class="title">Tittel</dt><dd class="title">Forskrift om registrering og kontroll av medisinsk engangsutstyr.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 2. desember 1994 med hjemmel i lov av 4. desember 1992 nr. 132 om legemidler m.v. § 27. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/1994-12-02-1074</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering og kontroll av medisinsk engangsutstyr.<ul class="tocSubUl"><li>§ 1. Forskriftens virkeområde</li><li>§ 2. Registrering</li><li>§ 3. Vilkår for registrering</li><li>§ 4. Søknad om registrering</li><li>§ 5. Nemnda for medisinsk engangsutstyr</li><li>§ 6. Diverse kontrollbestemmelser m.v.</li><li>§ 7. Endring av medisinsk utstyr</li><li>§ 8. Melding om feil, mangler, uhell ved bruk m.v.</li><li>§ 9. Tilbaketrekking av registrering og forbud mot omsetning og bruk av medisinsk engangsutstyr</li><li>§ 10. Fullmektig for utenlandsk produsent</li><li>§ 11. Taushetsplikt</li><li>§ 12. Avgift</li><li>§ 13. Unntak fra forskriftene</li><li>§ 14.</li><li>§ 15.</li><li>§ 16. Forskriftens ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1994-12-02-1074" id="dokument"><h1>Forskrift om registrering og kontroll av medisinsk engangsutstyr.</h1><article class="legalArticle" data-lovdata-URL="LTI/forskrift/1994-12-02-1074/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med medisinsk engangsutstyr forstås i disse forskrifter produkt som er beregnet på engangs bruk i helsetjenesten ved prøvetaking, behandling, profylakse eller diagnostikk og som etter sitt formål forutsettes å være sterilt. Forskriftene gjelder ikke for legemidler. I tvilstilfeller avgjør helsedirektøren om et produkt skal anses som medisinsk engangsutstyr etter disse forskrifter.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Helsedirektøren kan bestemme at visse arter engangsutstyr bare kan omsettes i steril stand når det skal nyttes til medisinsk bruk.</article></article><article class="legalArticle" data-lovdata-URL="LTI/forskrift/1994-12-02-1074/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Før produkt som omfattes av disse forskrifter bringes i handelen eller importeres, må produktet være registrert i Nemnda for medisinsk engangsutstyr, jfr. § 5.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Registreringen gjelder for et tidsrom av 6 år. Søknad om fornyet registrering sendes innen 6 måneder før utløpet av registreringstiden.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Nemnda kan gjøre unntak fra kravet om registrering dersom det dreier seg om en begrenset mengde prøver som skal brukes i forbindelse med søknad om registrering, eller til utprøving i helseinstitusjon.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Nemnda fører fortegnelse over de etter første ledd registrerte produkter og utferdiger en offentlig tilgjengelig liste med registreringsnummer minst en gang årlig. Helsedirektøren kan gi utfyllende bestemmelser om ordningen.</article></article><article class="legalArticle" data-lovdata-URL="LTI/forskrift/1994-12-02-1074/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for registrering</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Produktet skal være av slikt materiale og slik konstruert, fremstilt og sterilisert at det er tilfredsstillende med hensyn til kvalitet, sikkerhet og effektivitet på bakgrunn av den anvendelse produktet skal ha.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Produktet skal være produsert og lagret under tilfredsstillende hygieniske forhold.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Produktet skal være underkastet tilfredsstillende kvalitetskontroll.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Emballasjen og produktet skal være tilfredsstillende merket. Nemnda gir nærmere bestemmelser om merking og bruksveiledning.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Produktet skal foreligge i emballasje som bevarer innholdet sterilt og intakt ved transport og lagring. Det skal være lett å fastslå om emballasjen har vært åpnet.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/punkt/6/" id="paragraf-3-punkt-6"><span class="data-originalId">6.</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">Produsent/forhandler stiller nødvendige prøver av produktet vederlagsfritt til disposisjon i forbindelse med søknad om registrering og ved senere kontroller, jfr. § 6.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/3/punkt/7/" id="paragraf-3-punkt-7"><span class="data-originalId">7.</span><article class="legalP" data-absoluteaddress="/paragraf/3/punkt/7/ledd/1/" id="paragraf-3-punkt-7-ledd-1">Nemnda eller den nemnda bemyndiger har så lenge produktet er registrert, adgang til produksjonsanlegg, produksjonsforhold/data, journaler og liknende i tilknytning til det omsøkte produkt.</article></article></li></ul><article class="legalP" data-absoluteaddress="/paragraf/3/ledd/1/" id="paragraf-3-ledd-1">Helsedirektøren kan stille ytterligere krav for at et produkt kan registreres.</article></article><article class="legalArticle" data-lovdata-URL="LTI/forskrift/1994-12-02-1074/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om registrering</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknad om registrering sendes Nemnda for medisinsk engangsutstyr v/Statens Institutt for Folkehelse på fastsatt skjema og ledsaget av to prøver av produktet i den emballasje det skal omsettes. Nemnda kan gjøre unntak fra bestemmelsen om antall ledsagende prøver.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om registrering av norskprodusert produkt sendes av produsenten.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Søknad om registrering av importert produkt sendes av den utenlandske produsents fullmektig, jfr. § 10.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Særskilt søknad må sendes for hvert produkt. Produsenten må gi alle de på søknadskjemaet begjærte opplysninger og eventuelle andre opplysninger som er nødvendige for å vurdere om produktet oppfyller kravene i § 3. På anmodning av Nemnda må søkeren fremlegge dokumentasjon for opplysningene.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Helsedirektøren kan gi nærmere bestemmelser om søknadens innhold og krav til dokumentasjon.</article></article><article class="legalArticle" data-lovdata-URL="LTI/forskrift/1994-12-02-1074/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nemnda for medisinsk engangsutstyr</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Helsedirektøren oppnevner en nemnd for medisinsk engangsutstyr som skal ha 4 medlemmer med personlige varamenn. Han utpeker formann og varaformann.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Nemnda skal avgjøre saker om registrering og tilbakekalling m.v. av registrering etter disse forskrifter og skal for øvrig være rådgivende organ for helsedirektøren i saker vedrørende medisinsk engangsutstyr.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Helsedirektøren gir instruks og nærmere regler for Nemndas virksomhet.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Helsedirektøren er klageinstans for de avgjørelser Nemnda tar i medhold av disse forskrifter.</article></article><article class="legalArticle" data-lovdata-URL="LTI/forskrift/1994-12-02-1074/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Diverse kontrollbestemmelser m.v.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nemnda for medisinsk engangsutstyr kan til enhver tid foreta kontrollundersøkelser og kan i denne forbindelse ta ut eller rekvirere prøver av produktet fra produsent/forhandler for slik undersøkelse, jfr. § 3, punkt 6.<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">Produksjonskontroll:</article><article class="legalP" data-absoluteaddress="/paragraf/6/ledd/1/punkt/1/ledd/2/" id="paragraf-6-ledd-1-punkt-1-ledd-2">Personer med fullmakt fra Nemnda kan foreta inspeksjon av produksjonsanlegget og kontrollere produksjonsdata som har tilknytning til det produkt som søkes registrert eller er registrert, jfr. § 3, punkt 7. Rapport om foretatte inspeksjoner sendes til vedkommende produsent eller dennes fullmektig, og til Nemnda for medisinsk engangsutstyr.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">Produktkontroll:</article><article class="legalP" data-absoluteaddress="/paragraf/6/ledd/1/punkt/2/ledd/2/" id="paragraf-6-ledd-1-punkt-2-ledd-2">Prøver kan tas ut fra produsents, forhandlers eller brukers lager, jfr. § 3, punkt 6.</article><article class="legalP" data-absoluteaddress="/paragraf/6/ledd/1/punkt/2/ledd/3/" id="paragraf-6-ledd-1-punkt-2-ledd-3">Nemnda avgjør hvem som kan rekvirere slike prøver.</article></article></li></ul></article></article><article class="legalArticle" data-lovdata-URL="LTI/forskrift/1994-12-02-1074/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endring av medisinsk utstyr</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Endring av et produkts materiale, konstruksjon emballasje, merking, bruksanvisning, steriliseringsteknikk eller andre forhold som er lagt til grunn ved registreringen, må straks meldes til Nemnda for medisinsk engangsutstyr.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Nemnda kan kreve at endret produkt skal gis ny typebetegnelse, eventuelt at ny fullstendig søknad må innsendes.</article></article><article class="legalArticle" data-lovdata-URL="LTI/forskrift/1994-12-02-1074/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Melding om feil, mangler, uhell ved bruk m.v.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Produsent, fullmektig, forhandler og bruker som får kjennskap til feil, mangler eller uhell i forbindelse med bruk av produktet, skal straks gi melding om dette til Nemnda for medisinsk engangsutstyr.</article></article><article class="legalArticle" data-lovdata-URL="LTI/forskrift/1994-12-02-1074/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbaketrekking av registrering og forbud mot omsetning og bruk av medisinsk engangsutstyr</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Registreringen kan trekkes tilbake og omsetning og bruk forbys dersom:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/ledd/1/punkt/1/" id="paragraf-9-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/9/ledd/1/punkt/1/ledd/1/" id="paragraf-9-ledd-1-punkt-1-ledd-1"><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/ledd/1/punkt/1/ledd/1/punkt/1/" id="paragraf-9-ledd-1-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/9/ledd/1/punkt/1/ledd/1/punkt/1/ledd/1/" id="paragraf-9-ledd-1-punkt-1-ledd-1-punkt-1-ledd-1">produktet ved nye opplysninger eller ved ny vurdering av Nemnda finnes å kunne være skadegjørende og/eller helsefarlig ved bruk.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/ledd/1/punkt/1/ledd/1/punkt/2/" id="paragraf-9-ledd-1-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/9/ledd/1/punkt/1/ledd/1/punkt/2/ledd/1/" id="paragraf-9-ledd-1-punkt-1-ledd-1-punkt-2-ledd-1">nye opplysninger om eller vurdering av produktet eller dets egenskaper gjør at Nemnda finner at produktet ikke tilfredsstiller de krav som er fastsatt i § 3. Ved vedtak etter denne bestemmelse vil registreringen fortsatt gjelde i 12 måneder etter at Nemnda har gitt produsent/fullmektig meddelelse om sitt vedtak.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/ledd/1/punkt/2/" id="paragraf-9-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/9/ledd/1/punkt/2/ledd/1/" id="paragraf-9-ledd-1-punkt-2-ledd-1">de bestemmelser og vilkår som gjelder for produktet ikke overholdes.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/9/ledd/1/punkt/3/" id="paragraf-9-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/9/ledd/1/punkt/3/ledd/1/" id="paragraf-9-ledd-1-punkt-3-ledd-1">produktet ikke har vært omsatt i løpet av en 12 måneders periode.</article></article></li></ul></article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Nemnda for medisinsk engangsutstyr kan pålegge produsenter, deres fullmektiger, importører og forhandlere å underrette kjøpere og brukere om at et produkt ikke lenger må selges eller brukes.</article></article><article class="legalArticle" data-lovdata-URL="LTI/forskrift/1994-12-02-1074/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fullmektig for utenlandsk produsent</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Utenlandsk produsent må være representert ved en fullmektig (importør) som er bosatt i Norge. Fullmektigen må på forlangende godtgjøre sin fullmakt og må straks sende melding til Nemnda for medisinsk engangsutstyr hvis hans fullmakt faller bort i den tid produktet er registrert. Ny fullmektig må i så fall anmeldes innen en frist som fastsettes av Nemnda, jfr. § 9, første ledd, nr. 2.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Det påligger fullmektigen å påse at bestemmelsene i disse forskrifter overholdes.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Fullmektigen må ha fullmakt til å handle på produsentens vegne i alle forhold og saker på bakgrunn av disse forskrifter.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Oppfyller fullmektigen ikke de fastsatte vilkår eller plikter, kan Nemnda kreve at han fratrer og at ny fullmektig anmeldes innen en fastsatt frist.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">I tvilstilfelle avgjør Nemnda hvem som skal anses som produsent og om et produkt skal anses som produsert her i landet eller i utlandet.</article><article class="legalP" data-absoluteaddress="/paragraf/10/ledd/6/" id="paragraf-10-ledd-6">Nemnda kan i særlige tilfeller frafalle kravet om fullmektig.</article></article><article class="legalArticle" data-lovdata-URL="LTI/forskrift/1994-12-02-1074/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">For kontrollmyndighetene eller den som handler på vegne av disse gjelder reglene om taushetsplikt i lov av 4. desember 1992 nr. 132 om legemidler m.v. § 30 og forvaltningsloven av 10. februar 1967 §§ 13 flg.</article></article><article class="legalArticle" data-lovdata-URL="LTI/forskrift/1994-12-02-1074/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Avgift</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">For hvert nytt produkt som søkes registrert betales en avgift på kr. 2.500,-.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">For alle registrerte produkter skal det betales en årsavgift på kr. 350,-. Det skal ikke betales årsavgift i registreringsåret.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Avgift på søknad om registreringsfritak for produkter som ikke er innmeldt er kr. 250,-.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Kontrollen for medisinsk engangsutstyr kan frafalle kravet om avgift i særlige tilfelle.</article></article><article class="legalArticle" data-lovdata-URL="LTI/forskrift/1994-12-02-1074/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Unntak fra forskriftene</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Nemnda kan i det enkelte tilfelle gjøre unntak fra de krav forskriften stiller når særlige forhold tilsier det.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Helsedirektoratet kan gjøre unntak fra bestemmelsene i disse forskrifter når særlige forhold tilsier det.</article></article><article class="legalArticle" data-lovdata-URL="LTI/forskrift/1994-12-02-1074/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Overtredelse av disse forskrifter eller av forbud/påbud gitt i medhold av disse forskrifter straffes etter § 31, første ledd i lov av 4. desember 1992 nr. 132 om legemidler m.v.</article></article><article class="legalArticle" data-lovdata-URL="LTI/forskrift/1994-12-02-1074/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">For kontrollorganenes virksomhet gjelder lov av 10. februar 1967 om behandlingsmåter i forvaltningssaker.</article></article><article class="legalArticle" data-lovdata-URL="LTI/forskrift/1994-12-02-1074/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forskriftens ikrafttreden</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Forskriften trer i kraft straks.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Fra forskriftens ikrafttreden oppheves forskrift av 23. juni 1981 om registrering og kontroll av medisinsk engangsutstyr.</article></article></main></body></html>