<!DOCTYPE html><html lang="no"><head><title>Forskrift om kompensasjon for meirverdiavgift på mjølk og ost.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1994-12-23-1264</dd><dt class="dokid">DokumentID</dt><dd class="dokid">LTI/forskrift/1994-12-23-1264</dd><dt class="ministry">Departement</dt><dd class="ministry"><ul><li>Administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 3</dd><dt class="dateInForce">I kraft fra</dt><dd class="dateInForce">1995-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-01-01-78</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-12-14-57/§1</li></ul></dd><dt class="dateOfPublication">Kunngjort</dt><dd class="dateOfPublication">1995-03-01</dd><dt class="title">Tittel</dt><dd class="title">Forskrift om kompensasjon for meirverdiavgift på mjølk og ost.</dd><dt class="miscInformation">Annet om dokumentet</dt><dd class="miscInformation">Fastsett av Konkurransetilsynet 23. desember 1994 med heimel i lov av 14. desember 1973 nr. 57 om kompensasjon for meirverdiavgift på matvarer § 1 nr. 1, 2, 3 og 4, jf. kgl.res. av 18. juni 1993 og Administrasjonsdepartementet sitt vedtak av 20. desember 1993 om delegering av fullmakt til Konkurransetilsynet.</dd><dt class="refid">RefID</dt><dd class="refid">forskrift/1994-12-23-1264</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kompensasjon for meirverdiavgift på mjølk og ost.<ul class="tocSubUl"><li>§ 1. Kompensasjonen</li><li>§ 2. Presiseringar</li><li>§ 3. Oppgåver og utbetaling av kompensasjon</li><li>§ 4. Kontroll</li><li>§ 5. Renter</li><li>§ 6. Kva tid forskrifta tek til å gjelde</li></ul></li></ul></dd></dl></header><main class="documentBody" data-lovdata-URL="LTI/forskrift/1994-12-23-1264" id="dokument"><h1>Forskrift om kompensasjon for meirverdiavgift på mjølk og ost.</h1><article class="legalArticle" data-lovdata-URL="LTI/forskrift/1994-12-23-1264/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kompensasjonen</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For mjølk, meieriost og gards- og seterost som blir selt til innanlandsk konsum, blir det ytt delvis kompensasjon for meirverdiavgift.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kompensasjonen er:<table><tbody><tr><td data-text-align="left" data-vertical-align="top">For mjølk</td><td data-text-align="right" data-vertical-align="top">46 øre pr. liter</td></tr><tr><td data-text-align="left" data-vertical-align="top">For meieriost og gards- og seterost</td><td data-text-align="right" data-vertical-align="top">334 øre pr. kilo</td></tr></tbody></table></article></article><article class="legalArticle" data-lovdata-URL="LTI/forskrift/1994-12-23-1264/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Presiseringar</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Som «mjølk» blir i denne forskrifta rekna heilmjølk, lettmjølk, skumma mjølk, kulturmjølk, kefirmjølk, skumma kulturmjølk, lettskumma kulturmjølk, kjernemjølk, laktoseredusert lettmjølk, langtidshaldbar kumjølk og geitemjølk, samt smaktilsette variantar av desse mjølkeslaga etter særskild godkjenning av Konkurransetilsynet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Som «meieriost» blir i denne forskrifta rekna ost der det ved tilverkinga berre er nytta mjølk eller mjølkeprodukt som råvare, jf. Landbruksdepartementet sine forskrifter av 24. august 1956 nr. 9632 om tilverking, merking og omsetning av ost.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Som «gards- og seterost» blir i denne forskrifta rekna ost som det blir ytt tilskott for etter Landbruksdepartementet sine forskrifter av 1. juli 1984 om grunntilskott. Smelteost blir i denne forskrifta ikkje rekna som meieriost.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Som sal til innanlandsk konsum blir rekna sal der kjøparen ikkje er eit meieri eller knytt til meieribruket, og som det etter lov av 19. juni 1969 nr. 66 om meirverdiavgift skal svarast avgift av til statskassa. Varer som blir eksporterte, skal ikkje ha kompensasjon. Dersom kompensasjon blir utbetalt til slike varer, skal beløpet refunderast.</article></article></li></ul><article class="legalP" data-absoluteaddress="/paragraf/2/ledd/1/" id="paragraf-2-ledd-1">For meieriost som blir nytta i produksjon av smelteost, blir det ytt kompensasjon når smelteosten blir levert til innanlandsk konsum. Levering av mjølk på tank og levering av ost for vidareforedling til eksport blir ikkje rekna som sal til innanlandsk konsum.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For mjølk og ost som skal nyttast til fôr, blir det ikkje ytt kompensasjon.</article></article><article class="legalArticle" data-lovdata-URL="LTI/forskrift/1994-12-23-1264/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppgåver og utbetaling av kompensasjon</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å få kompensasjon må det enkelte meieriselskap for kvar månad sende oppgåve til Norske Melkeprodusenters Landsforbund over dei mengder mjølk og ost som er selt til innanlandsk konsum i vedkommande månad, særskild for kvart vareslag. Revisor skal revidere og vitne månadsoppgåvene kvart halvår.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Meieriselskapa må alltid nytte gjeldande meierinummer, varenummer og kundekategori som Norske Melkeprodusenters Landsforbund har fastsett.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Etter oppgåve frå Norske Melkeprodusenters Landsforbund betaler Konkurransetilsynet for kvar månad kompensasjonen til Norske Melkeprodusenters Landsforbund. Til grunn for kompensasjonen skal leggjast sannsynleg sal av mjølk og ost og fastsette kompensasjonssatsar. Kompensasjonen går inn som ein del av Riksoppgjeret.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Norske Melkeprodusenters Landsforbund sender for kvart halvår (pr. 30. juni og 31. desember) Konkurransetilsynet ei oppgåve over samla kompensasjon for landet, og korleis kompensasjonen er rekna ut. Gjenpart av oppgåva skal sendast Landbruksdepartementet og Administrasjonsdepartementet. Oppgåva skal vere vitna av statsautorisert revisor.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Endeleg oppgjer skjer to gonger om året etter dei reviderte og vitna oppgåvene over faktisk sal av mjølk og ost.</article></article><article class="legalArticle" data-lovdata-URL="LTI/forskrift/1994-12-23-1264/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dei respektive departementa og Riksrevisjonen kan setje i verk tiltak som er nødvendige for å føre kontroll med at kompensasjonen blir nytta etter føresetnadene.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Landbruksdepartementet fører kontroll med at denne forskrifta blir følgd. Norske Melkeprodusenters Landsforbund, dei enkelte meieriselskapa og andre osteprodusentar pliktar å gi nødvendige opplysningar og følgje dei kontrolltiltaka som blir fastsette.</article></article><article class="legalArticle" data-lovdata-URL="LTI/forskrift/1994-12-23-1264/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Renter</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Dersom føresetnadene for å få kompensasjon ikkje er til stades, kan Konkurransetilsynet krevje kompensasjonen tilbakebetalt. Er det utbetalt for mykje kompensasjon, skal det svarast rente frå det tidspunktet utbetalinga skjedde og fram til tidspunktet for tilbakebetaling eller korrigering. Ved månadlege overslag som blir korrigerte etter kvart, skal det ikkje reknast rente.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Rentefoten skal setjast lik den rentefoten som er fastsett av Kongen i medhald av § 3 i lov om renter ved forsenka betaling m.v. av 17. desember 1976 nr. 100.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Mottakar av kompensasjon har ikkje krav på renter.</article></article><article class="legalArticle" data-lovdata-URL="LTI/forskrift/1994-12-23-1264/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kva tid forskrifta tek til å gjelde</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrifta tek til å gjelde 1. januar 1995. Frå same tid blir forskrift av 1. januar 1994 nr. 78 om kompensasjon for meirverdiavgift på mjølk og ost sett ut av kraft.</article></article></main></body></html>