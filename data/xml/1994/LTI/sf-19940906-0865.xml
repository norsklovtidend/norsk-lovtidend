<!DOCTYPE html><html lang="no"><head><title>Forskrift om bedømmelse og betaling av leverandørmelk etter kvalitet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:44</dd><dt class="legacyID">Datokode</dt><dd class="legacyID">FOR-1994-09-06-865</dd><dt class="dokid">DokumentID</dt><dd class="dokid">LTI/forskrift/1994-09-06-865</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 19</dd><dt class="dateInForce">I kraft fra</dt><dd class="dateInForce">1995-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-06-21-533</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li><li>forskrift/1993-11-23-1104/§2</li><li>forskrift/1993-11-23-1104/§4</li></ul></dd><dt class="dateOfPublication">Kunngjort</dt><dd class="dateOfPublication">1994-10-04</dd><dt class="title">Tittel</dt><dd class="title">Forskrift om bedømmelse og betaling av leverandørmelk etter kvalitet.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 6. september 1994 med hjemmel i forskrift av 23. november 1993 nr. 1104 om statstilskott til regulering av prisane for mjølk og mjølkeprodukter (grunntilskott) §§ 2 og 4 nr. 2.</dd><dt class="refid">RefID</dt><dd class="refid">forskrift/1994-09-06-865</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bedømmelse og betaling av leverandørmelk etter kvalitet.<ul class="tocSubUl"><li>§ 1. Formål</li><li>§ 2. Analyser og bedømmelse</li><li>§ 3. Prisdifferensiering etter kvalitet</li><li>§ 4. Trekk ved høyt frysepunkt</li><li>§ 5. Vanninnblanding</li><li>§ 6. Medisinrester</li><li>§ 7. Unormal melk</li><li>§ 8. Leveringsstopp</li><li>§ 9. Brukerskifte, oppstart og opphold i leveransen</li><li>§ 10. Dispensasjon</li><li>§ 11. Klage</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-09-06-865" id="dokument"><h1>Forskrift om bedømmelse og betaling av leverandørmelk etter kvalitet.</h1><article class="legalArticle" data-lovdata-URL="LTI/forskrift/1994-09-06-865/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med forskriften er å stimulere til produksjon av melk av høy kvalitet og sikre at all melk som får statstilskudd oppfyller kravene som er gitt i denne forskriften.</article></article><article class="legalArticle" data-lovdata-URL="LTI/forskrift/1994-09-06-865/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Analyser og bedømmelse</span></h2><article class="marginIdArticle" data-partID="a2.1" data-absoluteaddress="/paragraf/2/punkt/1/" id="paragraf-2-punkt-1"><span class="data-marginOriginalId">2.1.</span><span class="miscHeadline"><i>Generelt</i></span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">De analyser og bedømmelser som legges til grunn ved fastsettelse av pris til leverandør er beskrevet i de følgende underpunkter. Analysene skal utføreres i overensstemmelse med internasjonalt anerkjente metoder. Ved manglende analyser, f.eks ved opphold i leveransen, reduseres eventuelt analyse frekvensen.</article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Det gis ikke anledning til å korrigere analyseverdier, det gis imidlertid anledning til å stryke analyseverdier dersom disse har oppstått på grunn av forhold som leverandøren ikke kan lastes for. Avgjørelsen om dette ligger hos meieriselskapet. Dersom en prøve blir annullert på dette grunnlaget, skal alle kvalitetsopplysninger på den aktuelle dagen slettes. Muligheten til å stryke analyseverdier gjelder alle prøvetyper som legges til grunn for avregningen.</article><article class="legalP" data-absoluteaddress="/paragraf/2/punkt/1/ledd/3/" id="paragraf-2-punkt-1-ledd-3">Bakterieinnhold og celletall angis som geometrisk middeltall, dette beregnes ved hjelp av følgende formel (x = de ulike analyseverdiene):</article><article class="defaultP">Geometrisk middeltal (G) = <sup>n</sup> √ X<sub>1</sub> · X<sub>2</sub> · · · X<sub>n</sub></article></article><article class="marginIdArticle" data-partID="a2.2" data-absoluteaddress="/paragraf/2/punkt/2/" id="paragraf-2-punkt-2"><span class="data-marginOriginalId">2.2.</span><span class="miscHeadline"><i>Fett- og proteininnhold i kumelk</i></span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Det skal tas ut 2 prøver pr. måned. Et aritmetrisk gjennomsnitt av månedens to analyser beregnes, og resultatet legges til grunn for prisdifferensieringen av levert melkemengde i angjeldende måned.</article></article><article class="marginIdArticle" data-partID="a2.3" data-absoluteaddress="/paragraf/2/punkt/3/" id="paragraf-2-punkt-3"><span class="data-marginOriginalId">2.3.</span><span class="miscHeadline"><i>Fett, protein og laktose i geitmelk</i></span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Det skal tas ut 2 prøver pr. måned. Et aritmetrisk gjennomsnitt av månedens to analyser beregnes, og resultatet legges til grunn for prisdifferensieringen av levert melkemengde i angjeldende måned.</article></article><article class="marginIdArticle" data-partID="a2.4" data-absoluteaddress="/paragraf/2/punkt/4/" id="paragraf-2-punkt-4"><span class="data-marginOriginalId">2.4</span><span class="miscHeadline"><i>Bakterieinnhold</i></span><article class="defaultP">Ku- og geitmelk</article><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Bakterieinnhold analyseres som totalkim (kolonidannende enheter pr. ml.) alternativt som bactoscanenheter (antall enkeltbakterier pr. ml). Tabellen nedenfor viser antall analyser som skal tas, samt hvilket grunnlag middelet beregnes av:<table><tbody><tr><td data-text-align="left" data-vertical-align="top" /><td data-text-align="center" data-vertical-align="top">Kumelk</td><td data-text-align="center" data-vertical-align="top">Geitmelk</td></tr><tr><td data-text-align="left" data-vertical-align="top">Analyser pr. måned</td><td data-text-align="center" data-vertical-align="top">2</td><td data-text-align="center" data-vertical-align="top">3</td></tr><tr><td data-text-align="left" data-vertical-align="top">Geometrisk middel av</td><td data-text-align="center" data-vertical-align="top">4 siste prøver</td><td data-text-align="center" data-vertical-align="top">6 siste prøver</td></tr></tbody></table></article><article class="legalP" data-absoluteaddress="/paragraf/2/punkt/4/ledd/2/" id="paragraf-2-punkt-4-ledd-2">Månedsbedømmelsen gjøres ut fra et geometrisk middel av de siste analysene uavhengig av eventuelle opphold i leveransen. Ved oppstart av leveranse gjøres månedsbedømmelsen ut fra geometrisk middel av de eksisterende verdier. Middelet avrundes til helt tall.</article><article class="legalP" data-absoluteaddress="/paragraf/2/punkt/4/ledd/3/" id="paragraf-2-punkt-4-ledd-3">Totalkim under 10.000 inngår som 10.000 i beregningen av det geometriske middelet. Bactoscanenheter under 50.000 inngår som 50.000 i beregningen av det geometriske middelet.</article><article class="defaultP">Bare for kumelk</article><article class="legalP" data-absoluteaddress="/paragraf/2/punkt/4/ledd/4/" id="paragraf-2-punkt-4-ledd-4">Innhold av aerobe eller anaerobe sporer analyseres 3 ganger i året fordelt på 3 måneder, men dersom det er høyt sporenivå i melken fra en produsent en måned, skal det i tillegg også analyseres for sporer påfølgende leveransemåned. Innhold av sporer oppgis som lavt, middels eller høyt. Månedsbedømmelsen baserer seg på sporeanalyser i leveringsmåneden og de 2 foregående sporeanalysene. Måneder uten sporeanalyse blir ikke bedømt for sporeinnhold.</article></article><article class="marginIdArticle" data-partID="a2.5" data-absoluteaddress="/paragraf/2/punkt/5/" id="paragraf-2-punkt-5"><span class="data-marginOriginalId">2.5.</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1"><i>Celletall</i> (målt som antall celler pr.ml)</article><article class="defaultP">Kumelk</article><article class="legalP" data-absoluteaddress="/paragraf/2/punkt/5/ledd/2/" id="paragraf-2-punkt-5-ledd-2">Celletall analyseres 2 ganger i måneden. Månedsbedømmelsen gjøres ut fra et geometrisk middel av de 6 siste analysene uavhengig av eventuelle opphold i leveransen. Ved oppstart av leveranse gjøres månedsbedømmelsen ut fra geometrisk middel av de eksisterende verdier. Middelet avrundes til helt tall.</article><article class="defaultP">Geitmelk</article><article class="legalP" data-absoluteaddress="/paragraf/2/punkt/5/ledd/3/" id="paragraf-2-punkt-5-ledd-3">Celletall analyseres 2 ganger i måneden. Bedømmelsen gjøres etter avsluttet leveranse for året og baserer seg på et geometrisk middel av alle analyser i ett år. Middelet avrundes til helt tall.</article></article><article class="marginIdArticle" data-partID="a2.6" data-absoluteaddress="/paragraf/2/punkt/6/" id="paragraf-2-punkt-6"><span class="data-marginOriginalId">2.6.</span><span class="miscHeadline"><i>Lukt og smaksbedømmelse</i></span><article class="defaultP">Kumelk</article><article class="legalP" data-absoluteaddress="/paragraf/2/punkt/6/ledd/1/" id="paragraf-2-punkt-6-ledd-1">Lukt/smak analyseres ordinært 16 ganger i året med 1-2 analyser i måneden. Ved påvist sterk smaksfeil skal leverandøren informeres så snart som mulig. Det tas 3 oppfølgingsprøver i løpet av de nærmeste 2 leveranseukene.</article><article class="defaultP">Geitmelk</article><article class="legalP" data-absoluteaddress="/paragraf/2/punkt/6/ledd/2/" id="paragraf-2-punkt-6-ledd-2">Ingen spesifiserte krav</article></article><article class="marginIdArticle" data-partID="a2.7" data-absoluteaddress="/paragraf/2/punkt/7/" id="paragraf-2-punkt-7"><span class="data-marginOriginalId">2.7.</span><span class="miscHeadline"><i>Frysepunkt</i></span><article class="legalP" data-absoluteaddress="/paragraf/2/punkt/7/ledd/1/" id="paragraf-2-punkt-7-ledd-1">Frysepunktet analyseres 4 ganger i året med 1 analyse i hvert kvartal, men ved unormale verdier, frysepunkt høyere enn – 0,515°C for kumelk og – 0,520°C for geitmelk, skal ny prøve analyseres så snart som mulig og dessuten skal det tas analyser påfølgende måned etter analysen med unormal verdi.</article></article><article class="marginIdArticle" data-partID="a2.8" data-absoluteaddress="/paragraf/2/punkt/8/" id="paragraf-2-punkt-8"><span class="data-marginOriginalId">2.8.</span><span class="miscHeadline"><i>Medisinrester</i></span><article class="legalP" data-absoluteaddress="/paragraf/2/punkt/8/ledd/1/" id="paragraf-2-punkt-8-ledd-1">Det tas prøver av gårdstankene ved alle hentinger. Det analyseres for medisinrester i prøver fra alle tankbiler.</article><article class="legalP" data-absoluteaddress="/paragraf/2/punkt/8/ledd/2/" id="paragraf-2-punkt-8-ledd-2">Ved funn av medisinrester i prøve fra tankbil, analyseres det for medisinrester i prøvene fra de enkelte gårdstankene som omfatter vedkommende tankbil.</article></article></article><article class="legalArticle" data-lovdata-URL="LTI/forskrift/1994-09-06-865/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Prisdifferensiering etter kvalitet</span></h2><article class="marginIdArticle" data-partID="a3.1" data-absoluteaddress="/paragraf/3/punkt/1/" id="paragraf-3-punkt-1"><span class="data-marginOriginalId">3.1</span><span class="miscHeadline"><i>Generelt</i></span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Resultatene av de foretatte analyser og bedømmelser skal hver måned danne grunnlag for betaling av melk fra produsent.</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Satsene for tillegg og trekk er faste prosentsatser av forrige års riksgrunnpris. Dette er minstesatser. Meieriselskapene kan vedta høyere satser for sitt område. Kvalitetstillegg eller samlet kvalitetstrekk i øre pr liter gjelder hele månedens melkemengde fra den enkelte leverandør. Samlet trekk i øre pr liter kan ikke overstige månedens oppgjørspris.</article><article class="legalP" data-absoluteaddress="/paragraf/3/punkt/1/ledd/3/" id="paragraf-3-punkt-1-ledd-3">I tillegg til differensiering etter innhold av fett og protein differensieres prisen på melk etter 4 kvalitetsgrupper:<table><tbody><tr><td data-text-align="left" data-vertical-align="top">*</td><td data-text-align="left" data-vertical-align="top">Elite – tillegg for ekstra god kvalitet</td></tr><tr><td data-text-align="left" data-vertical-align="top">**</td><td data-text-align="left" data-vertical-align="top">1. klasse – ikke tillegg eller trekk</td></tr><tr><td data-text-align="left" data-vertical-align="top">***</td><td data-text-align="left" data-vertical-align="top">2. klasse – trekk for dårlig kvalitet</td></tr><tr><td data-text-align="left" data-vertical-align="top">****</td><td data-text-align="left" data-vertical-align="top">3. klasse – trekk for dårlig kvalitet</td></tr></tbody></table></article><article class="legalP" data-absoluteaddress="/paragraf/3/punkt/1/ledd/4/" id="paragraf-3-punkt-1-ledd-4">På geitmelk utbetales det et bonustillegg for hele årsleveransen. Bonusen er gradert og fastsettes på grunnlag av alle celletallsanalysene i året.</article></article><article class="marginIdArticle" data-partID="a3.2" data-absoluteaddress="/paragraf/3/punkt/2/" id="paragraf-3-punkt-2"><span class="data-marginOriginalId">3.2.</span><span class="miscHeadline"><i>Betaling etter kjemisk innhold </i></span><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/2/punkt/1/" id="paragraf-3-punkt-2-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/2/punkt/1/ledd/1/" id="paragraf-3-punkt-2-punkt-1-ledd-1">Protein i kumelk: Tillegg eller trekk på 2,0 % av foregående års riksgrunnpris pr. 1/10 % protein over eller under en basisverdi på 3,2 %.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/2/punkt/2/" id="paragraf-3-punkt-2-punkt-2"><span class="data-originalId">-</span><article class="legalP" data-absoluteaddress="/paragraf/3/punkt/2/punkt/2/ledd/1/" id="paragraf-3-punkt-2-punkt-2-ledd-1">Fett i kumelk: Trekk på 0,4 % av foregående års riksgrunnpris pr. 1/10 % fett under 3,2 %.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/2/punkt/3/" id="paragraf-3-punkt-2-punkt-3"><span class="data-originalId">-</span><article class="legalP" data-absoluteaddress="/paragraf/3/punkt/2/punkt/3/ledd/1/" id="paragraf-3-punkt-2-punkt-3-ledd-1">Fett, protein og laktose i geitmelk: Geitmelk betales etter innhold av summen av fett, protein og laktose. Maksimalt fettinnhold som kan inngå i summen er 3,6 %. Tillegg eller trekk på 1,0 % av foregående års riksgrunnpris pr. 1/10 % av sum fett, protein og laktose over eller under en basisverdi på 10,3 %.</article></article></li></ul></article><article class="marginIdArticle" data-partID="a3.3" data-absoluteaddress="/paragraf/3/punkt/3/" id="paragraf-3-punkt-3"><span class="data-marginOriginalId">3.3.</span><span class="miscHeadline"><i>Tillegg/trekk i ulike kvalitetsklasser</i></span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">De ulike tillegg/trekk for kvalitetsbedømmelse er satt opp i tabellen nedenfor, samt hvilke krav som gjelder i de ulike kvalitetsklassene.</article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Månedens trekksatser summeres for alle enkeltbedømmelser. Dette legges til grunn for månedsavregningen.</article><article class="defaultP"><i>Tillegg/trekk i ulike kvalitetsklasser</i></article><article class="defaultP">(Tabellen er utelatt, men kan fås ved henvendelse til Landbruksdepartementet).</article></article><article class="marginIdArticle" data-partID="a3.3.1" data-absoluteaddress="/paragraf/3/punkt/4/" id="paragraf-3-punkt-4"><span class="data-marginOriginalId">3.3.1.</span><span class="miscHeadline"><i>Bonus for lavt celletall i geitmelk</i></span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Det utbetales bonustillegg for lavt celletall for hele årsleveransen når følgende krav er oppfyllt:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/4/ledd/1/punkt/1/" id="paragraf-3-punkt-4-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/4/ledd/1/punkt/1/ledd/1/" id="paragraf-3-punkt-4-ledd-1-punkt-1-ledd-1">Bonus på 4 % av fjorårets riksgrunnpris når det geometriske gjennomsnittet av alle celletallsanalysene er under eller lik 1.200.000.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/4/ledd/1/punkt/2/" id="paragraf-3-punkt-4-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/punkt/4/ledd/1/punkt/2/ledd/1/" id="paragraf-3-punkt-4-ledd-1-punkt-2-ledd-1">Bonus på 2 % av fjorårets riksgrunnpris når det geometriske gjennomsnittet av alle celletallsanalysene er under eller lik 1.500.000.</article></article></li></ul></article><article class="legalP" data-absoluteaddress="/paragraf/3/punkt/4/ledd/2/" id="paragraf-3-punkt-4-ledd-2">Tillegget utbetales ved første leveransefrie måned. Dersom det ikke er opphold i leveransen skjer utbetalingen ved årets slutt</article></article></article><article class="legalArticle" data-lovdata-URL="LTI/forskrift/1994-09-06-865/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Trekk ved høyt frysepunkt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Trekk for høyt frysepunkt gjelder for den måneden som prøven er tatt ut, eventuelle trekk baserer seg på laveste analyse i leveringsmåneden. Trekksatsene er prosent av forskuddsvis pris inklusiv alle tilskudd.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Følgende grenser og satser gjelder for trekk pga frysepunkt:</article><article class="defaultP">Kumelk<table><tbody><tr><td data-text-align="left" data-vertical-align="top">under – 0,515°:</td><td data-text-align="left" data-vertical-align="top">ikke trekk</td></tr><tr><td data-text-align="left" data-vertical-align="top">– 0,514° til – 0,510°:</td><td data-text-align="left" data-vertical-align="top">1 prosent</td></tr><tr><td data-text-align="left" data-vertical-align="top">– 0,509° til – 0,505°:</td><td data-text-align="left" data-vertical-align="top">2 prosent</td></tr><tr><td data-text-align="left" data-vertical-align="top">– 0,504° til – 0,500°:</td><td data-text-align="left" data-vertical-align="top">3 prosent</td></tr></tbody></table></article><article class="defaultP">Geitmelk<table><tbody><tr><td data-text-align="left" data-vertical-align="top">under – 0,520°:</td><td data-text-align="left" data-vertical-align="top">ikke trekk</td></tr><tr><td data-text-align="left" data-vertical-align="top">– 0,519° til – 0,515°:</td><td data-text-align="left" data-vertical-align="top">1 prosent</td></tr><tr><td data-text-align="left" data-vertical-align="top">– 0,514° til – 0,510°:</td><td data-text-align="left" data-vertical-align="top">2 prosent</td></tr><tr><td data-text-align="left" data-vertical-align="top">– 0,509° til – 0,505°:</td><td data-text-align="left" data-vertical-align="top">3 prosent</td></tr></tbody></table></article></article><article class="legalArticle" data-lovdata-URL="LTI/forskrift/1994-09-06-865/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vanninnblanding</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Leverandører som får påvist vanninnblanding i melken, frysepunkt over – 0,500 for kumelk og – 0,505 for geitmelk, får ikke betalt for leveransen i vedkommende måned. Vanninnblandingssaker behandles i samsvar med regler for påvisning av vann i leverandørmelk, godkjent av Landbruksdepartementet.</article></article><article class="legalArticle" data-lovdata-URL="LTI/forskrift/1994-09-06-865/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Medisinrester</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Leverandører som får påvist medisinrester i melken, får ikke betalt for leveransen, leveransen inngår i kvoten. Dessuten trekkes det et beløp som tilsvarer 2.000 ganger riksgrunnprisen for foregående år.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Ved påvisning av medisinrester mer enn 1 gang i løpet av siste 12 måneders periode hos samme produsent øker trekket til 5.000 ganger fjorårets riksgrunnpris.</article></article><article class="legalArticle" data-lovdata-URL="LTI/forskrift/1994-09-06-865/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unormal melk</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Leveranser av unormal melk, f.eks. sterk lukt/smaksfeil eller feil på utseendet som påvirker tankbillasset, betales ikke. Leveransen inngår i kvoten.</article></article><article class="legalArticle" data-lovdata-URL="LTI/forskrift/1994-09-06-865/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Leveringsstopp</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom en av de nevnte grenser som er beskrevet nedenfor overskrides, innføres det øyeblikkelig leveransestopp. Leveransen kan starte opp igjen så snart normalt analyseresultat foreligger. Når grensene som indikerer stopp overskrides, skal produsenten varsles og gis et tilbud om rådgivning for å rette opp eventuelle feil.</article> <article class="defaultP" margin-top="true">Totalkim (ku- og geitmelk)</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For kumelk iverksettes leveransestopp når begge de to siste analysene og det geometriske middel av de 4 siste analysene er 100.000 eller høyere.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">For geitmelk iverksettes leveransestopp når begge de to siste analysene og det geometriske middelet av de 6 siste analysene er 100.000 eller høyere. Leveransen kan starte igjen når totalkimanalysen viser under 100.000.</article> <article class="defaultP" margin-top="true">Bactoscan (ku- og geitmelk)</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">For kumelk iverksettes leveransestopp når begge de to siste analysene og det geometrisk middel av de 4 siste analysene er 800.000 eller høyere.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">For geitmelk iverksettes leveransestopp når begge de to siste analysene og det geometriske middelet av de 6 siste analysene er 800.000 eller høyere. Leveransen kan starte igjen når bactoscananalysen er under 800.000.</article> <article class="defaultP" margin-top="true">Sporer (kumelk)</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Det iverksettes leveransestopp når melken er i 3. klasse pga sporedannere 3 måneder på rad. Leveransen kan starte igjen når analyse viser at sporeinnholdet ikke er høyt.</article> <article class="defaultP" margin-top="true">Lukt/smak (kumelk)</article><article class="legalP" data-absoluteaddress="/paragraf/8/ledd/7/" id="paragraf-8-ledd-7">Det iverksettes stopp i leveransen pga lukt/smaksfeil etter følgende kriterier:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/8/ledd/7/punkt/1/" id="paragraf-8-ledd-7-punkt-1"><span class="data-originalId">-</span><article class="legalP" data-absoluteaddress="/paragraf/8/ledd/7/punkt/1/ledd/1/" id="paragraf-8-ledd-7-punkt-1-ledd-1">hvis de 3 oppfølgingsprøvene etter en sterk smaksfeil har sterk lukt/smaksfeil.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/8/ledd/7/punkt/2/" id="paragraf-8-ledd-7-punkt-2"><span class="data-originalId">-</span><article class="legalP" data-absoluteaddress="/paragraf/8/ledd/7/punkt/2/ledd/1/" id="paragraf-8-ledd-7-punkt-2-ledd-1">etter 4. smaksfeil (enten sterk eller tydelig feil) i siste 12 måneders periode.</article></article></li></ul></article><article class="legalP" data-absoluteaddress="/paragraf/8/ledd/8/" id="paragraf-8-ledd-8">Leveransen kan starte igjen når prøven ikke har lukt/smaksfeil.</article> <article class="defaultP" margin-top="true">Celletall (kumelk)</article><article class="legalP" data-absoluteaddress="/paragraf/8/ledd/9/" id="paragraf-8-ledd-9">Det iverksettes leveransestopp når begge de to siste analysene og det geometriske middel av de 6 siste analysene er 400.000 eller høyere. Leveransen kan starte igjen når analyse viser under 400.000.</article> <article class="defaultP" margin-top="true">Frysepunkt (ku- og geitmelk)</article><article class="legalP" data-absoluteaddress="/paragraf/8/ledd/10/" id="paragraf-8-ledd-10">Det iverksettes stopp i leveransen i 1 måned når mer enn en analyse er over – 0,5000 i løpet av siste 12 måneders periode.</article></article><article class="legalArticle" data-lovdata-URL="LTI/forskrift/1994-09-06-865/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Brukerskifte, oppstart og opphold i leveransen</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved brukerskifte uten opphold i leveransen, bedømmes kvaliteten uten hensyn til brukerskifte.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Ved opphold i leveransen under 6 måneder, tas det hensyn til tidligere analyser ved beregning av geometriske middel for celletall og bakterieinnhold. Ved oppstart eller lengre opphold enn 6 måneder, beregnes geometrisk middel av eventuelle analyseresultater etter oppstart. Dersom det ikke er analyseresultater, bedømmes månedsleveransen som 1. klasse.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Når samme leverandør leverer fra to forskjellige steder i én måned f.eks både fra fellesfjøs og eget fjøs, skal avregning for den enkelte leverandør skje samlet for totalt levert melkekvantum i måneden.</article></article><article class="legalArticle" data-lovdata-URL="LTI/forskrift/1994-09-06-865/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Departementet kan dispensere fra disse forskriftene når særlige grunner tilsier det. Dispensasjonen kan ikke gå ut over formålet med tilskuddsordningen.</article></article><article class="legalArticle" data-lovdata-URL="LTI/forskrift/1994-09-06-865/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Avgjørelser tatt av meieriene etter disse forskriftene kan påklages til Landbruksdepartementet. Klagefristen er 3 uker regnet fra den dag avgjørelsen fra Norske Melkeprodusenters Landsforbund kom fram til vedkommende. Klagen sendes om meieriet og Norske Melkeprodusenters Landsforbund til Landbruksdepartementet som gjør endelig vedtak i saken.</article></article><article class="legalArticle" data-lovdata-URL="LTI/forskrift/1994-09-06-865/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft fra 1. januar 1995. Fra samme dato oppheves Landbruksdepartementets forskrift av 21. juni 1991 nr. 533 om bedømmelse og betaling av leverandørmjølk etter kvalitet og forskrift av 24. januar 1991<sup class="footnotereference" data-footnotereferencevalue="1" data-unique-footnote-counter="1">1</sup> om kvalitetsbetaling av melk etter innhold av fett og protein.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>