<!DOCTYPE html><html lang="no"><head><title>Forskrift for tilskudd til drift av lineegnesentraler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:01</dd><dt class="legacyID">Datokode</dt><dd class="legacyID">FOR-1994-04-20-310</dd><dt class="dokid">DokumentID</dt><dd class="dokid">LTI/forskrift/1994-04-20-310</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 7</dd><dt class="dateInForce">I kraft fra</dt><dd class="dateInForce">1994-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-01-11-14</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-05-31</dd><dt class="title">Tittel</dt><dd class="title">Forskrift for tilskudd til drift av lineegnesentraler.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 20. april 1994 i medhold av avtale mellom Norges Fiskarlag og Administrasjonsdepartementet om støttetiltak til fiskerinæringen.</dd><dt class="refid">RefID</dt><dd class="refid">forskrift/1994-04-20-310</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskudd til drift av lineegnesentraler.<ul class="tocSubUl"><li>§ 1. Formål</li><li>§ 2. Spesielle vilkår.</li><li>§ 3. Opprettelse av lineegnesentralen.</li><li>§ 4. Kontrollutvalg.</li><li>§ 5. Tilskuddssats.</li><li>§ 6. Søknadsprosedyre/utbetaling av tilskudd.</li><li>§ 7. Kontroll.</li><li>§ 8. Annet.</li><li>§ 9. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1994-04-20-310" id="dokument"><h1>Forskrift for tilskudd til drift av lineegnesentraler.</h1><article class="legalArticle" data-lovdata-URL="LTI/forskrift/1994-04-20-310/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskudd til drift av lineegnesentraler er å stimulere til økt effektivitet i lineegningen for å<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">oppnå økt driftstid for linefartøyene,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">bedre fartøyenes totale driftsøkonomi,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">oppnå økt rekruttering og sysselsetting.</article></article></li></ul></article></article><article class="legalArticle" data-lovdata-URL="LTI/forskrift/1994-04-20-310/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Spesielle vilkår.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskudd kan gis når fartøyet er registrert i merkeregisteret for fiske- og fangstfartøyer, jfr. lov av 5. desember 1917 om registrering av fiskefartøyer, og fartøyets høvedsmann står oppført på blad B i fiskarmanntallet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Lineegnesentralen som skal få tilskudd under ordningen må være godkjent på forhånd. Allerede godkjente egnesentraler gis forlenget godkjennelse uten ny søknad.</article></article><article class="legalArticle" data-lovdata-URL="LTI/forskrift/1994-04-20-310/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opprettelse av lineegnesentralen.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Opprettelse av lineegnesentralen skal skje ved skriftlig avtale mellom anlegg og fartøyer eller mellom fartøyer som blir enige om å organisere felles egning. Av avtalen skal framgå opplegg for organisering og drift av sentralen, prisbetingelser m.v., sammensetning av kontrollutvalg og hvem som skal være kontaktperson.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det er tilstrekkelig at to parter er med å danne en lineegnesentral. Partene kan i slike tilfeller bestå av enten to fartøyer eller ett fartøy og ett anlegg i land.</article></article><article class="legalArticle" data-lovdata-URL="LTI/forskrift/1994-04-20-310/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontrollutvalg.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved hver lineegnesentral skal det etableres et kontrollutvalg bestående av en representant for linefiskerne, en representant for egnere og en representant for fiskeoppkjøperne der disse er avtalepart.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Kontrollutvalget skal ha som oppgave å påse at bestemmelsene om egnetilskudd overholdes, og at tilskuddskravet i følge månedsrapporten er korrekt.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Kontrollutvalget plikter å legge opp til rutiner som sikrer at krokantall og øvrige opplysninger er korrekt oppgitt. Alle sjøvær må kunne dokumenteres ved å fremlegge bryggeseddel/sluttseddel eller på annen betryggende måte.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Kontaktpersonen skal påse at kontrollutvalget får utlevert disse retningslinjer og at retningslinjene blir kjent blant fiskerne.</article></article><article class="legalArticle" data-lovdata-URL="LTI/forskrift/1994-04-20-310/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddssats.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tilskuddet utbetales etter antall egnede angler. Det ytes tilskudd enten linene er egnet av fartøyets egne mannskaper eller ved hjelp av leide egnere. Det kan ikke gis tilskudd til egning foretatt ombord i fartøy. Det kan heller ikke gis tilskudd til mekanisert lineegning under denne ordningen, herunder alle typer mekanisk egning som egnetrakt, landbaserte anlegg, autolineutstyr m.v.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Tilskuddsats og ordningens varighet fastsettes av Fiskeridepartementet i samråd med Norges Fiskarlag. Dersom de avsatte midler ikke strekker til, kan Fiskeridepartementet endre tilskuddsatsen på kort varsel.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Tilskudd kan ikke beregnes til egning foretatt før avtalen er opprettet og søknad er godkjent av fiskerisjefen.</article></article><article class="legalArticle" data-lovdata-URL="LTI/forskrift/1994-04-20-310/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknadsprosedyre/utbetaling av tilskudd.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om å komme inn under tilskuddsordningen sendes på fastlagt skjema til fiskerisjefen i fylket. Søknad gis endelig godkjenning av et eget behandlingsutvalg oppnevnt av fiskeristyret i vedkommende fylke. Behandlingsutvalget skal ha minst 2 medlemmer. Følgende skal være med i utvalget:<ul class="defaultList"><li><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">1 representant for fiskerisjefen</article></article></li><li><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">1 representant for fylkesfiskarlag</article></article></li></ul><p class="leddfortsettelse">Kopi av godkjennelsesdokumentene sendes Garantikassen.</p></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Utbetaling av tilskudd skjer på grunnlag av innsendte rapporter, kontrollert og attestert av kontrollutvalget. Utbetalingene blir foretatt på grunnlag av månedlige rapporter. Til grunn for rapporter skal det for hvert fartøy ligge oversikt over antall angler egnet ved sentralen.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Krav om utbetaling av tilskudd skal sendes Garantikassen for fiskere, Pir-Senteret, 7001 Trondheim, senest innen utløpet av den påfølgende måned etter den måned kravet gjelder for. For sent innkomne krav blir returnert sentralen uten at tilskudd blir utbetalt. Garantikassen foretar utbetaling til sentralen ved kontaktpersonen som på sin side foretar utbetaling til de enkelte høvedsmennene umiddelbart.</article></article><article class="legalArticle" data-lovdata-URL="LTI/forskrift/1994-04-20-310/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fiskeridirektøren v/Subsidiekontrollen og Garantikassen for fiskere kan foreta kontroll av at de inngåtte avtaler og organiseringen av de enkelte lineegnesentraler ligger innenfor de forutsetninger som er lagt til grunn for ordningen. Også etter hver utbetaling kan Subsidiekontrollen og Garantikassen for fiskere foreta nødvendig kontroll.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Riksrevisjonen kan foreta kontroll av alle sider ved ordningen.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Alle bilag vedrørende ordningen skal oppbevares i minst tre år og være lett tilgjengelig for kontroll.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Uriktige og feilaktige opplysninger kan føre til tap av retten til å motta lineegnetilskudd og kan medføre straffeansvar.</article></article><article class="legalArticle" data-lovdata-URL="LTI/forskrift/1994-04-20-310/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Annet.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskuddet regnes som skattepliktig inntekt. Den enkelte lineegnesentral innberetter det beløp som er utbetalt til båteier/høvedsmann til de respektive fylkesskattesjefer etter kalenderårets utgang.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fiskeridepartementet er klageinstans, jfr. forvaltningsloven av 10. februar 1967. Eventuelle klager sendes Garantikassen for fiskere som forbereder klagen og kommer med tilrådning.</article></article><article class="legalArticle" data-lovdata-URL="LTI/forskrift/1994-04-20-310/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriften trer i kraft 1. juli 1994. Samtidig oppheves Fiskeridepartementets retningslinjer av 11. januar 1994 om tilskudd til drift av lineegnesentraler.</article></article></main></body></html>