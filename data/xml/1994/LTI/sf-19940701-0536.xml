<!DOCTYPE html><html lang="no"><head><title>Forskrift om bruk av billedopptak gjort ved fjernsynsovervåkning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:10</dd><dt class="legacyID">Datokode</dt><dd class="legacyID">FOR-1994-07-01-536</dd><dt class="dokid">DokumentID</dt><dd class="dokid">LTI/forskrift/1994-07-01-536</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 12</dd><dt class="dateInForce">I kraft fra</dt><dd class="dateInForce">1994-10-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-48/§37</li></ul></dd><dt class="dateOfPublication">Kunngjort</dt><dd class="dateOfPublication">1994-07-21</dd><dt class="title">Tittel</dt><dd class="title">Forskrift om bruk av billedopptak gjort ved fjernsynsovervåkning.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 1. juli 1994 med hjemmel i lov 9. juni 1978 nr. 48 om personregistre mm § 37 b andre ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1994-07-01-536</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av billedopptak gjort ved fjernsynsovervåkning.<ul class="tocSubUl"><li>§ 1. Virkeområde – definisjon</li><li>§ 2. Sikring av billedopptakene</li><li>§ 3. Bruk av billedopptak</li><li>§ 4. Utlevering av opptakene</li><li>§ 5. Sletting</li><li>§ 6. Innsynsrett</li><li>§ 7. Straff</li><li>§ 8. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/1994-07-01-536" id="dokument"><h1>Forskrift om bruk av billedopptak gjort ved fjernsynsovervåkning.</h1><article class="legalArticle" data-lovdata-URL="LTI/forskrift/1994-07-01-536/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde – definisjon</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder bruk av billedopptak i organ for stat eller kommune og i privat næringsvirksomhet, foreninger eller stiftelser når opptaket er gjort ved fjernsynsovervåkning. Med fjernsynsovervåkning menes vedvarende eller regelmessig gjentatt personovervåkning ved hjelp av fjernbetjent eller automatisk virkende fjernsynskamera, fotografiapparat eller liknende apparat.</article></article><article class="legalArticle" data-lovdata-URL="LTI/forskrift/1994-07-01-536/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sikring av billedopptakene</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Billedopptakene skal lagres på en forsvarlig måte, slik at ikke noen får tilgang til dem uten å ha rett til eller krav på billedopptakene.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Innenfor det foretak eller organ som er i besittelse av billedopptakene, skal bare de personer som foretaket eller organet utpeker, ha tilgang til billedopptakene. Bare de personer som har saklig grunn til slik tilgang i sitt arbeid eller virke i virksomheten, skal utpekes.</article></article><article class="legalArticle" data-lovdata-URL="LTI/forskrift/1994-07-01-536/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bruk av billedopptak</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Billedopptak kan bare brukes til de formål de er innhentet for. Politiet kan uten hinder av første punktum bruke billedopptak det måtte være i besittelse av, i forbindelse med forebygging eller etterforskning av straffbare handlinger, som bevis i straffesaker, eller i forbindelse med oppklaring av ulykker.</article></article><article class="legalArticle" data-lovdata-URL="LTI/forskrift/1994-07-01-536/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utlevering av opptakene</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Billedopptak gjort ved fjernsynsovervåkning kan bare utleveres til noen utenfor det foretak eller organ som har foretatt opptaket, dersom den som er avbildet samtykker eller utleveringsadgangen følger av lov. Hvis ikke lovbestemt taushetsplikt er til hinder for utlevering, kan billedopptak likevel utleveres til politiet i forbindelse med etterforskning av straffbare handlinger eller ulykker.</article></article><article class="legalArticle" data-lovdata-URL="LTI/forskrift/1994-07-01-536/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sletting</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Billedopptak skal slettes når det ikke lenger er saklig grunn for oppbevaring.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Billedopptak skal senest slettes 7 dager etter at opptakene er gjort. Slettingsplikten etter forrige punktum gjelder likevel ikke dersom det er sannsynlig at billedopptaket vil bli utlevert til politiet etter § 4 andre punktum. I slike tilfeller kan billedopptakene oppbevares inntil 30 dager.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Billedopptak gjort i post- og banklokaler skal senest slettes 3 måneder etter at opptakene er gjort.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Slettingsplikten etter andre og tredje ledd gjelder ikke<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/4/punkt/1/" id="paragraf-5-ledd-4-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/4/punkt/1/ledd/1/" id="paragraf-5-ledd-4-punkt-1-ledd-1">for billedopptak som politiet er i besittelse av,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/4/punkt/2/" id="paragraf-5-ledd-4-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/4/punkt/2/ledd/1/" id="paragraf-5-ledd-4-punkt-2-ledd-1">for billedopptak som Forsvaret er i besittelse av i saker som kan være av betydning for rikets sikkerhet, eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/4/punkt/3/" id="paragraf-5-ledd-4-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/4/punkt/3/ledd/1/" id="paragraf-5-ledd-4-punkt-3-ledd-1">hvor den som er avbildet samtykker i at billedopptakene oppbevares lenger.</article></article></li></ul></article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Hvor slettingsplikten etter første ledd oppstår for billedopptak som politiet er i besittelse av, men som er utlevert til politiet fra andre, kan politiet tilbakelevere opptaket til vedkommende, som snarest skal slette det dersom fristen etter andre og tredje ledd er gått ut.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Dersom det foreligger et særlig behov for oppbevaring i lengre tid enn fastsatt i andre og tredje ledd, kan Justisdepartementet gjøre unntak fra disse bestemmelsene.</article></article><article class="legalArticle" data-lovdata-URL="LTI/forskrift/1994-07-01-536/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innsynsrett</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som det er gjort billedopptak av, kan kreve innsyn i de deler av billedopptakene hvor han eller hun er avbildet, dersom billedopptakene oppbevares ut over 7 dager. Innsynsretten gjelder ikke i forhold til billedopptak som politiet er i besittelse av, eller som Forsvaret er i besittelse av i saker som kan være av betydning for rikets sikkerhet.</article></article><article class="legalArticle" data-lovdata-URL="LTI/forskrift/1994-07-01-536/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som forsettlig eller aktløst unnlater å følge reglene i forskriften § 2, § 3, § 4, § 5 andre til sjette ledd eller § 6, straffes med bøter eller fengsel inntil ett år eller begge deler.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/forskrift/1994-07-01-536/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikraftsetting</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft 15. oktober 1994.</article></article></main></body></html>