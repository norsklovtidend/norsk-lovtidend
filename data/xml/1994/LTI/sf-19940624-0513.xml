<!DOCTYPE html><html lang="no"><head><title>Forskrift om enhetskvoteordning for grønlandsrekeflåten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:17</dd><dt class="legacyID">Datokode</dt><dd class="legacyID">FOR-1994-06-24-513</dd><dt class="dokid">DokumentID</dt><dd class="dokid">LTI/forskrift/1994-06-24-513</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 11</dd><dt class="dateInForce">I kraft fra</dt><dd class="dateInForce">1994-06-24 – 2008-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§5a</li></ul></dd><dt class="dateOfPublication">Kunngjort</dt><dd class="dateOfPublication">1994-07-15</dd><dt class="title">Tittel</dt><dd class="title">Forskrift om enhetskvoteordning for grønlandsrekeflåten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 24. juni 1994 med hjemmel i lov av 3. juni 1983 nr. 40 om saltvannsfiske m.v. § 5a. Fremmet av Fiskeridepartementet.</dd><dt class="refid">RefID</dt><dd class="refid">forskrift/1994-06-24-513</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om enhetskvoteordning for grønlandsrekeflåten.<ul class="tocSubUl"><li>§ 1. Enhetskvoter</li><li>§ 2. Regler for tildeling av flere enhetskvoter</li><li>§ 3. Vilkår for tildeling av flere enhetskvoter</li><li>§ 4. Distriktsmessig binding</li><li>§ 5. Delegering</li><li>§ 6. Ikrafttredelse og varighet</li></ul></li></ul></dd></dl></header><main class="documentBody" data-lovdata-URL="LTI/forskrift/1994-06-24-513" id="dokument"><h1>Forskrift om enhetskvoteordning for grønlandsrekeflåten.</h1><article class="legalArticle" data-lovdata-URL="LTI/forskrift/1994-06-24-513/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Enhetskvoter</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Årskvoten for fiske etter reker ved Grønland deles opp i enhetskvoter. Antall enhetskvoter settes lik antall fartøy som ble tildelt kvote i 1993.</article></article><article class="legalArticle" data-lovdata-URL="LTI/forskrift/1994-06-24-513/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Regler for tildeling av flere enhetskvoter</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Et rederi som eier eller blir eier av to eller flere fartøy som i 1993 hadde reketrålkonsesjon i henhold til reketrålforskriften av 29. juni 1984 nr. 1318 og som i 1993 ble tildelt reketrålkvote ved Grønland, kan tildeles et større antall enhetskvoter eller deler av en enhetskvote av reke ved Grønland enn det antall deltagende fartøy betinger etter den årlige tildeling i henhold til forskrift fastsatt i medhold av saltvannsfiskeloven § 5.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">To eller flere rederi, som begge eller alle disponerer fartøy som nevnt i første ledd, kan inngå avtale om sammenslutning eller samarbeid og tildeles enhetskvoter på samme måte som flerbåtsrederiene etter første ledd. Samarbeidsformen må godkjennes av Fiskeridirektoratet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Ingen fartøy skal tildeles mer enn 10 % av totalkvoten.</article></article><article class="legalArticle" data-lovdata-URL="LTI/forskrift/1994-06-24-513/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tildeling av flere enhetskvoter</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Vilkår for tildeling av et større antall enhetskvoter eller deler av en enhetskvote etter § 2, er at<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">rederiet eller de samarbeidende rederiene melder ett eller flere av de fartøyene som var tildelt kvote i 1993 ut av merkeregisteret,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">alle konsesjoner på fartøyet eller fartøyene som meldes ut av merkeregisteret blir oppgitt, og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">det blir tinglyst i skipsregisteret at fartøyet eller fartøyene ikke kan nyttes til fiske.</article></article></li></ul></article></article><article class="legalArticle" data-lovdata-URL="LTI/forskrift/1994-06-24-513/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Distriktsmessig binding</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tildeling av et større antall enhetskvoter eller deler av en enhetskvote til fartøy hjemmehørende i Sør-Norge kan ikke skje som en følge av uttak av fartøy hjemmehørende i Nord-Norge (Finnmark, Troms eller Nordland).</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fiskeridirektoratet kan dispensere fra denne bestemmelsen, når minst 2/3 av kvoten for det uttatte fartøyet tildeles fartøy hjemmehørende i Nord-Norge.</article></article><article class="legalArticle" data-lovdata-URL="LTI/forskrift/1994-06-24-513/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Delegering</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridirektoratet fatter vedtak etter denne forskrift og foretar beregningen av enhetskvoter og fordeling av kvotene. Fordeling av kvotene gjelder for ett år av gangen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Beregningen og fordelingen skal foretas i samsvar med reglene i saltvannsfiskeloven §§ 5 og 5a, og i forskrift av 23. desember 1986 nr. 2256 om regulering av rekefisket ved Vest- og Aust-Grønland.</article></article><article class="legalArticle" data-lovdata-URL="LTI/forskrift/1994-06-24-513/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og varighet</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift trer i kraft straks, og gjelder til og med 31. desember 2008. Innenfor dette tidsrom kan tildelt enhetskvote nyttes i inntil 10 år.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Rederi som er tildelt rederikvote i 1993, jf § 2 annet ledd i forskrift av 23. desember 1992 nr. 1208 om regulering av fisket etter reker ved Øst-Grønland i 1993 kan ikke benytte det fartøyet som var grunnlaget for rederikvote i 1993 som grunnlag for tildeling av et større antall enhetskvoter eller deler av en enhetskvote etter år 2002.</article></article></main></body></html>