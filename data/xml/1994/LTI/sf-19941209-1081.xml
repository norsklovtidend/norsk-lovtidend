<!DOCTYPE html><html lang="no"><head><title>Forskrift om adgang til å delta i fisket etter torsk med konvensjonelle redskap nord for 62°N i 1995.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:39</dd><dt class="legacyID">Datokode</dt><dd class="legacyID">FOR-1994-12-09-1081</dd><dt class="dokid">DokumentID</dt><dd class="dokid">LTI/forskrift/1994-12-09-1081</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 24</dd><dt class="dateInForce">I kraft fra</dt><dd class="dateInForce">1994-12-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-03-1080</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1972-06-16-57/§6</li><li>lov/1972-06-16-57/§8</li><li>lov/1983-06-03-40/§5</li></ul></dd><dt class="dateOfPublication">Kunngjort</dt><dd class="dateOfPublication">1994-12-22</dd><dt class="title">Tittel</dt><dd class="title">Forskrift om adgang til å delta i fisket etter torsk med konvensjonelle redskap nord for 62°N i 1995.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 9 desember 1994 med hjemmel i lov av 16. juni 1972 nr. 57 om deltakelsen i fisket §§ 6 og 8 og lov av 3. juni 1983 nr. 40 om saltvannsfiske m.v. § 5. Fremmet av Fiskeridepartementet.</dd><dt class="refid">RefID</dt><dd class="refid">forskrift/1994-12-09-1081</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til å delta i fisket etter torsk med konvensjonelle redskap nord for 62°N i 1995.<ul class="tocSubUl"><li>Kap. I. Fartøykvoteordningen<ul class="tocSubUl"><li>§ 1. Vilkår for deltakelse</li><li>§ 2. Dispensasjon</li><li>§ 3. Fartøykvoten</li><li>§ 4. Salg av fartøy</li><li>§ 5. Utskifting og forlengelse av fartøy</li><li>§ 6. Dødsfall</li><li>§ 7. Ervervstillatelse</li><li>§ 8. Overføring av kvote til leid fartøy</li><li>§ 9. Rekruttering</li></ul></li><li>Kap. II. Maksimalkvoteordningen<ul class="tocSubUl"><li>§ 10. Vilkår for deltakelse</li><li>§ 11. Godkjenning</li><li>§ 12. Utskifting og forlengelse av fartøy</li></ul></li><li>Kap. III. Fellesbestemmelser<ul class="tocSubUl"><li>§ 13. Endret eiersammensetning</li><li>§ 14. Manglende trygdeinnbetaling</li><li>§ 15. Bemyndigelse</li><li>§ 16. Straffebestemmelse</li><li>§ 17. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1994-12-09-1081" id="dokument"><h1>Forskrift om adgang til å delta i fisket etter torsk med konvensjonelle redskap nord for 62°N i 1995.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1994-12-09-1081/KAPITTEL_1" data-partID="k1"><h2>Kap. I. Fartøykvoteordningen</h2><article class="legalArticle" data-lovdata-URL="LTI/forskrift/1994-12-09-1081/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Vilkår for deltakelse</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Fartøy kan ikke delta i det fartøykvoteregulerte fiske etter torsk uten at følgende vilkår er oppfylt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">Fartøyet må være registrert i merkeregisteret.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">Eier av fartøyet må være ført på blad B i fiskermanntallet før 1. januar 1995.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">Fartøyet må i 1994 ha vært med i fartøykvoteordningen og levert minst 40 prosent av sin garanterte fartøykvote i et av årene 1993 eller 1994.</article></article></li></ul></article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Fiskeridirektøren kan i særlige tilfeller dispensere fra kvantumskravet i bokstav c.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Dersom ikke alle vilkårene er oppfylt til enhver tid, vil retten til deltakelse falle bort.</article></article><article class="legalArticle" data-lovdata-URL="LTI/forskrift/1994-12-09-1081/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Fiskeridepartementet kan dispensere fra bestemmelsen i § 1 bokstav b i tilfeller hvor eier(e) ut fra distriktsmessige hensyn er gitt ervervstillatelse for et fartøy i medhold av dispensasjonsbestemmelsen i § 4 tredje ledd i lov av 16. juni 1972 nr. 57 om regulering av deltakelsen i fisket.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Fiskeridirektøren kan dispensere fra § 1 bokstav c i tilfeller hvor eier i perioden 1987–1989 har besittet offentlig verv (stortingsrepresentant, ordfører o.l.) eller verv i en fiskeriorganisasjon, og av den grunn ikke oppfylte kvantumskravet for å delta i fartøykvoteordningen i 1990, jfr. § 1 i forskrift av 8. desember 1989 nr. 1193 om adgang til å delta i fisket etter norsk arktisk torsk med konvensjonelle redskap nord for 62° 11,2' n.br. i 1990. Slik dispensasjon kan bare gis eier som har fratrådt slike verv og vedkommende må kunne dokumentere tidligere deltakelse i torskefiske med konvensjonelle redskap nord for 62°N med eget fartøy.</article></article><article class="legalArticle" data-lovdata-URL="LTI/forskrift/1994-12-09-1081/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Fartøykvoten</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Fiskeridepartementet fastsetter ved forskrift kvoten for fartøy som fyller vilkårene i § 1.</article></article><article class="legalArticle" data-lovdata-URL="LTI/forskrift/1994-12-09-1081/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Salg av fartøy</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Ved salg av fartøy som er med i fartøykvoteordningen tildeles ikke fartøykvote til ny eier.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Ved salg av fartøy innenfor samme fylke kan Fiskeridirektøren likevel tildele kvote til ny eier. Kjøper må være ført på blad B i fiskermanntallet før 1. januar 1995 og både kjøper og selger må være manntallsført i samme fylke minst 6 måneder før kjøp av fartøy. Slikt salg medfører at selgers kvote bortfaller.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Søknad om fartøykvote fra den nye eier etter denne bestemmelsen skal fremmes gjennom fiskerirettlederen på skjema fastsatt av Fiskeridirektøren.</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Fiskeridirektoratet kan i særlige tilfeller dispensere fra bestemmelsen i annet ledd.</article></article><article class="legalArticle" data-lovdata-URL="LTI/forskrift/1994-12-09-1081/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Utskifting og forlengelse av fartøy</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Ved utskifting av fartøy med fartøykvote kan Fiskeridirektøren tildele eier kvote til erstatningsfartøyet. Utskiftingsfartøyet kan ikke tildeles ny fartøykvote.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Utskifting til større fartøy etter 9. desember 1994 medfører ikke økt kvote.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Ved skifte til mindre fartøy skal kvoten utregnes etter erstatningsfartøyets lengde.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Søknad om tildeling av fartøykvote etter denne bestemmelsen skal fremmes gjennom fiskerirettleder på skjema fastsatt av Fiskeridirektøren.</article><article class="legalP" data-absoluteaddress="/kapittel/1/paragraf/5/ledd/5/" id="kapittel-1-paragraf-5-ledd-5">Ved forlengelse av fartøy foretatt etter 9. desember 1994 gis ikke økt kvote.</article><article class="legalP" data-absoluteaddress="/kapittel/1/paragraf/5/ledd/6/" id="kapittel-1-paragraf-5-ledd-6">Utskifting og forlengelse må være innført i merkeregisteret innen 1. januar 1995, for at bestemmelsene i annet og femte ledd skal komme til anvendelse.</article><article class="legalP" data-absoluteaddress="/kapittel/1/paragraf/5/ledd/7/" id="kapittel-1-paragraf-5-ledd-7">Fiskeridirektøren kan dispensere fra bestemmelsen i sjette ledd, dersom fartøyeier ikke kan lastes for forsinkelsen.</article></article><article class="legalArticle" data-lovdata-URL="LTI/forskrift/1994-12-09-1081/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dødsfall</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Når fartøyeier dør faller retten til fartøykvote bort.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Gjenlevende ektefelle eller livsarvinger som blir sittende igjen med fartøy som hadde fartøykvote kan likevel:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/6/ledd/2/punkt/1/" id="kapittel-1-paragraf-6-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/6/ledd/2/punkt/1/ledd/1/" id="kapittel-1-paragraf-6-ledd-2-punkt-1-ledd-1">Selge fartøyet/ene. Fartøykvote kan tildeles ny eier under forutsetning av at vilkårene i deltagerforskriftens §§ 1 og 4 er oppfylt, eller</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/6/ledd/2/punkt/2/" id="kapittel-1-paragraf-6-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/6/ledd/2/punkt/2/ledd/1/" id="kapittel-1-paragraf-6-ledd-2-punkt-2-ledd-1">Registrere seg på blad B i fiskermanntallet og tildeles fartøykvote selv om manntallsføring har skjedd etter 1. januar 1995.</article></article></li></ul></article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Andre slektninger eller arvinger etter avdøde kan gis tillatelse til å delta i fartøykvoteordningen med avdødes fartøy, dersom disse kommer i en tilsvarende livssituasjon som enke i uskiftet bo. Tillatelse kan også gis selv om registrering på blad B i manntallet har skjedd etter 1. januar 1995.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Dersom fartøyeiers dødsfall skyldes at fartøyet har forlist, kommer reglene i annet ledd nr. 2 og tredje ledd til anvendelse. Det kan gis tillatelse til utskiftning, dersom vilkårene for dette er oppfylt.</article><article class="legalP" data-absoluteaddress="/kapittel/1/paragraf/6/ledd/5/" id="kapittel-1-paragraf-6-ledd-5">Det kan ikke tildeles fartøykvote etter avdøde uten særskilt tillatelse fra Fiskeridirektøren.</article></article><article class="legalArticle" data-lovdata-URL="LTI/forskrift/1994-12-09-1081/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Ervervstillatelse</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Ved eierskifte, utskifting og ombygging, herunder forlengelse, av fartøy med lengste lengde på 15,68 m (50 fot) og over, må det være gitt tillatelse i henhold til lov av 16. juni 1972 nr. 57 om regulering av deltagelsen i fisket, for at tillatelse til deltagelse i fartøykvoteordningen kan gis.</article></article><article class="legalArticle" data-lovdata-URL="LTI/forskrift/1994-12-09-1081/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Overføring av kvote til leid fartøy</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Kvote som er tildelt det enkelte fartøy som er med i fartøykvoteordningen, kan med unntak av de tilfeller som fremgår av § 5 i denne forskrift ikke overføres til annet fartøy, men må fiskes og leveres av fartøy som er tildelt kvoten.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Fiskeridirektøren kan ved forlis og havari som antas å ville medføre at fartøy som nevnt i første ledd ikke vil kunne ta sin tildelte fartøykvote, dispensere fra forbudet i første ledd.</article></article><article class="legalArticle" data-lovdata-URL="LTI/forskrift/1994-12-09-1081/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Rekruttering</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Fiskeridepartementet kan ved forskrift gi nærmere bestemmelser om tildeling av tillatelse til å delta i fartøykvoteordningen i 1995 til eiere av fartøy som ikke oppfyller vilkårene i § 1.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1994-12-09-1081/KAPITTEL_2" data-partID="k2"><h2>Kap. II. Maksimalkvoteordningen</h2><article class="legalArticle" data-lovdata-URL="LTI/forskrift/1994-12-09-1081/§10" data-name="§10" data-partID="§10" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Vilkår for deltakelse</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Fartøy som ikke oppfyller vilkårene under § 1 vil kunne delta i en maksimalkvoteordning innenfor en nærmere avsatt gruppekvote.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Eiere av fartøy som nevnt i første ledd må være innført i fiskermanntallet før 1. januar 1995.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Fartøy som skal delta må være innført i merkeregisteret før 1. januar 1995 og være egnet og utrustet for torskefiske.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Fartøy med ringnottillatelse etter forskrift av 2. mars 1979 om adgangen til å delta i fisket med ringnot, har ikke anledning til å delta etter denne bestemmelsen.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Eiere av fartøy som deltar i fartøykvoteordningen, har ikke rett til å fiske maksimalkvote med annet fartøy. Slikt fartøy har heller ikke adgang til å delta i fiske med andre høvedsmenn.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Fiskeridepartementet fastsetter ved forskrift nærmere regler for maksimalkvoteordningen etter denne paragraf.</article></article><article class="legalArticle" data-lovdata-URL="LTI/forskrift/1994-12-09-1081/§11" data-name="§11" data-partID="§11" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Godkjenning</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Fartøy må ha særskilt godkjenning fra Fiskeridirektoratet som viser at vilkårene i § 10 tredje ledd er oppfylt. Fiskeridirektøren kan gi nærmere bestemmelser om fremstilling for kontroll.</article></article><article class="legalArticle" data-lovdata-URL="LTI/forskrift/1994-12-09-1081/§12" data-name="§12" data-partID="§12" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Utskifting og forlengelse av fartøy</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Fiskeridirektøren kan tillate utskifting av fartøy i maksimalkvoteordningen.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Forlengelse av fartøy som er foretatt etter 9. desember 1994 gir ikke grunnlag for økt kvote.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">§ 5 sjette ledd får tilsvarende anvendelse.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Søknad om utskifting etter denne bestemmelsen skal fremmes gjennom fiskerirettleder på skjema fastsatt av Fiskeridirektøren.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1994-12-09-1081/KAPITTEL_3" data-partID="k3"><h2>Kap. III. Fellesbestemmelser</h2><article class="legalArticle" data-lovdata-URL="LTI/forskrift/1994-12-09-1081/§13" data-name="§13" data-partID="§13" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Endret eiersammensetning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Endring av eiersammensetningen til et fartøy som kan delta i torskefiske i henhold til forskriftens § 1, foretatt etter 9. desember 1994 gir ikke adgang til å fiske maksimalkvote etter § 10 i denne forskrift, jfr. forskriftens § 10 femte ledd.</article></article><article class="legalArticle" data-lovdata-URL="LTI/forskrift/1994-12-09-1081/§14" data-name="§14" data-partID="§14" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Manglende trygdeinnbetaling</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Eier av fartøy som blir slettet av fiskermanntallet på grunn av manglende trygdeinnbetaling, jfr. § 1 annet ledd i lov av 28. juni 1957 nr. 12 om pensjonstrygd for fiskere, mister retten til å delta i fiske etter torsk med konvensjonelle redskap nord for 62°N.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Ved senere innbetaling av premie og derved gjenopptakelse i fiskermanntallet, kan eier av fartøy ved melding til Fiskeridirektøren, delta i fiske med virkning fra ny manntallsføring.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Melding må sendes via fiskerirettleder.</article></article><article class="legalArticle" data-lovdata-URL="LTI/forskrift/1994-12-09-1081/§15" data-name="§15" data-partID="§15" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Bemyndigelse</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Fiskeridepartementet kan oppheve eller endre denne forskrift.</article></article><article class="legalArticle" data-lovdata-URL="LTI/forskrift/1994-12-09-1081/§16" data-name="§16" data-partID="§16" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Straffebestemmelse</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Den som forsettlig eller uaktsomt overtrer bestemmelsene i denne forskrift eller medvirker hertil, straffes i henhold til § 11 i lov av 16. juni 1972 nr. 57 om regulering av deltakelsen i fisket og § 53 i lov av 3. juni 1983 nr. 40 om saltvannsfiske m.v.</article></article><article class="legalArticle" data-lovdata-URL="LTI/forskrift/1994-12-09-1081/§17" data-name="§17" data-partID="§17" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Denne forskrift trer i kraft straks og gjelder til og med 31. desember 1995.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Forskrift av 3. desember 1993 nr. 1080 om adgang til å delta i fisket etter torsk med konvensjonelle redskap nord for 62°N i 1994 oppheves med virkning fra 1. januar 1995.</article></article></section></main></body></html>