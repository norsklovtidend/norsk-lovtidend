<!DOCTYPE html><html lang="no"><head><title>Forskrift om prospekt for verdipapirfond.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:01</dd><dt class="legacyID">Datokode</dt><dd class="legacyID">FOR-1994-07-28-750</dd><dt class="dokid">DokumentID</dt><dd class="dokid">LTI/forskrift/1994-07-28-750</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 15</dd><dt class="dateInForce">I kraft fra</dt><dd class="dateInForce">1994-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-06-12-52/§1-4</li></ul></dd><dt class="dateOfPublication">Kunngjort</dt><dd class="dateOfPublication">1994-08-18</dd><dt class="title">Tittel</dt><dd class="title">Forskrift om prospekt for verdipapirfond.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 28. juli 1994 med hjemmel i lov 12. juni 1981 nr. 52 om verdipapirfond § 1-4 annet ledd. Jf. EØS-avtalens art. 36 og vedlegg IX III pkt. 30 (Rdir 85/611/EØF og Rdir 88/220/EØF).</dd><dt class="refid">RefID</dt><dd class="refid">forskrift/1994-07-28-750</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prospekt for verdipapirfond.<ul class="tocSubUl"><li>§ 1. Anvendelsesområde</li><li>§ 2. Prospektets formål</li><li>§ 3. Prospektets innhold</li><li>§ 4. Styrets ansvar</li><li>§ 5. Utfyllende regler</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-07-28-750" id="dokument"><h1>Forskrift om prospekt for verdipapirfond.</h1><article class="legalArticle" data-lovdata-URL="LTI/forskrift/1994-07-28-750/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift får anvendelse på virksomhet som omfattes av lov 12. juni 1981 nr. 52 om verdipapirfond.</article></article><article class="legalArticle" data-lovdata-URL="LTI/forskrift/1994-07-28-750/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Prospektets formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Prospekt utarbeidet i henhold til verdipapirfondloven § 7-2 skal inneholde opplysninger som er nødvendige for at andelstegnere skal kunne foreta en velfundert vurdering av den investering som foreslås. Prospektet skal ikke inneholde villedende eller ufullstendige opplysninger om forhold som må tillegges vekt ved andelstegneres vurdering.</article></article><article class="legalArticle" data-lovdata-URL="LTI/forskrift/1994-07-28-750/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Prospektets innhold</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Følgende opplysninger skal inntas i prospektet:</article><article class="marginIdArticle" data-partID="a1" data-absoluteaddress="/paragraf/3/punkt/1/" id="paragraf-3-punkt-1"><span class="data-marginOriginalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Opplysninger om forvaltningsselskapet</article></article><article class="marginIdArticle" data-partID="a1.1" data-absoluteaddress="/paragraf/3/punkt/2/" id="paragraf-3-punkt-2"><span class="data-marginOriginalId">1.1.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Firma, forretningskontor og hovedkontor dersom dette er forskjellig fra forretningskontoret.</article></article><article class="marginIdArticle" data-partID="a1.2" data-absoluteaddress="/paragraf/3/punkt/3/" id="paragraf-3-punkt-3"><span class="data-marginOriginalId">1.2.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Foretaksnummer i Foretaksregisteret.</article></article><article class="marginIdArticle" data-partID="a1.3" data-absoluteaddress="/paragraf/3/punkt/4/" id="paragraf-3-punkt-4"><span class="data-marginOriginalId">1.3.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Når selskapet ble stiftet og hvor lenge selskapet har hatt tillatelse til å drive verdipapirfondsforvaltning. Angivelse av varigheten dersom selskapet skal bestå i et begrenset tidsrom.</article></article><article class="marginIdArticle" data-partID="a1.4" data-absoluteaddress="/paragraf/3/punkt/5/" id="paragraf-3-punkt-5"><span class="data-marginOriginalId">1.4.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Tegnet og innbetalt aksjekapital.</article></article><article class="marginIdArticle" data-partID="a1.5" data-absoluteaddress="/paragraf/3/punkt/6/" id="paragraf-3-punkt-6"><span class="data-marginOriginalId">1.5.</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">En oversikt over aksjonærer som eier 10 prosent eller mer av aksjekapitalen.</article></article><article class="marginIdArticle" data-partID="a1.6" data-absoluteaddress="/paragraf/3/punkt/7/" id="paragraf-3-punkt-7"><span class="data-marginOriginalId">1.6.</span><article class="legalP" data-absoluteaddress="/paragraf/3/punkt/7/ledd/1/" id="paragraf-3-punkt-7-ledd-1">Navn og adresse på styremedlemmer, medlemmer av bedriftsforsamlingen eller representantskapet, administrerende direktør og revisor.</article><article class="legalP" data-absoluteaddress="/paragraf/3/punkt/7/ledd/2/" id="paragraf-3-punkt-7-ledd-2">Det skal gis en oversikt over de nevnte personers stilling i selskapet og opplyses om deres hovedvirksomhet utenfor selskapet dersom denne er av betydning i forhold til selskapet.</article><article class="legalP" data-absoluteaddress="/paragraf/3/punkt/7/ledd/3/" id="paragraf-3-punkt-7-ledd-3">Lønn og annen godtgjørelse til tillitsvalgte og administrerende direktør.</article></article><article class="marginIdArticle" data-partID="a1.7" data-absoluteaddress="/paragraf/3/punkt/8/" id="paragraf-3-punkt-8"><span class="data-marginOriginalId">1.7.</span><article class="legalP" data-absoluteaddress="/paragraf/3/punkt/8/ledd/1/" id="paragraf-3-punkt-8-ledd-1">Navn/firma og adresse på konsulenter som selskapet har inngått avtale med.</article><article class="legalP" data-absoluteaddress="/paragraf/3/punkt/8/ledd/2/" id="paragraf-3-punkt-8-ledd-2">Dersom avtalen inneholder opplysninger som kan være av interesse for andelstegnere, skal de relevante avsnitt i avtalen inntas.</article></article><article class="marginIdArticle" data-partID="a1.8" data-absoluteaddress="/paragraf/3/punkt/9/" id="paragraf-3-punkt-9"><span class="data-marginOriginalId">1.8.</span><article class="legalP" data-absoluteaddress="/paragraf/3/punkt/9/ledd/1/" id="paragraf-3-punkt-9-ledd-1">Opplysninger om eventuelle andre verdipapirfond som selskapet forvalter.</article></article><article class="marginIdArticle" data-partID="a2" data-absoluteaddress="/paragraf/3/punkt/10/" id="paragraf-3-punkt-10"><span class="data-marginOriginalId">2.</span><article class="legalP" data-absoluteaddress="/paragraf/3/punkt/10/ledd/1/" id="paragraf-3-punkt-10-ledd-1">Opplysninger om verdipapirfondet</article></article><article class="marginIdArticle" data-partID="a2.1" data-absoluteaddress="/paragraf/3/punkt/11/" id="paragraf-3-punkt-11"><span class="data-marginOriginalId">2.1.</span><article class="legalP" data-absoluteaddress="/paragraf/3/punkt/11/ledd/1/" id="paragraf-3-punkt-11-ledd-1">Betegnelse og stiftelsesdato.</article></article><article class="marginIdArticle" data-partID="a2.2" data-absoluteaddress="/paragraf/3/punkt/12/" id="paragraf-3-punkt-12"><span class="data-marginOriginalId">2.2.</span><article class="legalP" data-absoluteaddress="/paragraf/3/punkt/12/ledd/1/" id="paragraf-3-punkt-12-ledd-1">Vedtekter, jf. vpfl. § 3-3.</article></article><article class="marginIdArticle" data-partID="a2.3" data-absoluteaddress="/paragraf/3/punkt/13/" id="paragraf-3-punkt-13"><span class="data-marginOriginalId">2.3.</span><article class="legalP" data-absoluteaddress="/paragraf/3/punkt/13/ledd/1/" id="paragraf-3-punkt-13-ledd-1">Revisors navn og adresse.</article></article><article class="marginIdArticle" data-partID="a2.4" data-absoluteaddress="/paragraf/3/punkt/14/" id="paragraf-3-punkt-14"><span class="data-marginOriginalId">2.4.</span><article class="legalP" data-absoluteaddress="/paragraf/3/punkt/14/ledd/1/" id="paragraf-3-punkt-14-ledd-1">Dato for regnskapsavslutning.</article></article><article class="marginIdArticle" data-partID="a2.5" data-absoluteaddress="/paragraf/3/punkt/15/" id="paragraf-3-punkt-15"><span class="data-marginOriginalId">2.5.</span><article class="legalP" data-absoluteaddress="/paragraf/3/punkt/15/ledd/1/" id="paragraf-3-punkt-15-ledd-1">Navn/firma og adresse på den som fører andelseierregister.</article></article><article class="marginIdArticle" data-partID="a2.6" data-absoluteaddress="/paragraf/3/punkt/16/" id="paragraf-3-punkt-16"><span class="data-marginOriginalId">2.6.</span><article class="legalP" data-absoluteaddress="/paragraf/3/punkt/16/ledd/1/" id="paragraf-3-punkt-16-ledd-1">Verdipapirfondsandelens art og viktigste karakteristika, særlig om:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/16/ledd/1/punkt/1/" id="paragraf-3-punkt-16-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/16/ledd/1/punkt/1/ledd/1/" id="paragraf-3-punkt-16-ledd-1-punkt-1-ledd-1">de rettigheter og forpliktelser andelen representerer, jf. vpfl. § 3-1</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/16/ledd/1/punkt/2/" id="paragraf-3-punkt-16-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/punkt/16/ledd/1/punkt/2/ledd/1/" id="paragraf-3-punkt-16-ledd-1-punkt-2-ledd-1">under hvilke omstendigheter fondet kan avvikles eller overføres til et annet forvaltningsselskap og om meddelelse til andelseierne, jf. vpfl. § 4-10.</article></article></li></ul></article></article><article class="marginIdArticle" data-partID="a2.7" data-absoluteaddress="/paragraf/3/punkt/17/" id="paragraf-3-punkt-17"><span class="data-marginOriginalId">2.7.</span><article class="legalP" data-absoluteaddress="/paragraf/3/punkt/17/ledd/1/" id="paragraf-3-punkt-17-ledd-1">Eventuelle opplysninger om børser eller markeder hvor andelene er notert eller omsettes.</article></article><article class="marginIdArticle" data-partID="a2.8" data-absoluteaddress="/paragraf/3/punkt/18/" id="paragraf-3-punkt-18"><span class="data-marginOriginalId">2.8.</span><article class="legalP" data-absoluteaddress="/paragraf/3/punkt/18/ledd/1/" id="paragraf-3-punkt-18-ledd-1">En redegjørelse for reglene for verdifastsettelse av fondets aktiva.</article></article><article class="marginIdArticle" data-partID="a2.9" data-absoluteaddress="/paragraf/3/punkt/19/" id="paragraf-3-punkt-19"><span class="data-marginOriginalId">2.9.</span><article class="legalP" data-absoluteaddress="/paragraf/3/punkt/19/ledd/1/" id="paragraf-3-punkt-19-ledd-1">Beskrivelse av fondets investeringsmål, herunder de finansielle mål som for eksempel økning av kapital eller inntekt, av investeringspolitikken, herunder spesialisering innen bestemte geografiske områder eller næringssektorer, av begrensninger i investeringspolitikken samt opplysninger om metoder og hjelpemidler eller lånefullmakter som kan benyttes i forvaltningen av fondet.</article></article><article class="marginIdArticle" data-partID="a2.10" data-absoluteaddress="/paragraf/3/punkt/20/" id="paragraf-3-punkt-20"><span class="data-marginOriginalId">2.10.</span><article class="legalP" data-absoluteaddress="/paragraf/3/punkt/20/ledd/1/" id="paragraf-3-punkt-20-ledd-1">Størrelsen på de vederlag som debiteres fondet til fordel for forvaltningsselskapet, depotmottaker og tredjemenn, hvordan vederlagene utbetales, samt fondets refusjon av omkostninger til forvaltningsselskapet, depotmottaker eller tredjemenn.</article></article><article class="marginIdArticle" data-partID="a2.11" data-absoluteaddress="/paragraf/3/punkt/21/" id="paragraf-3-punkt-21"><span class="data-marginOriginalId">2.11.</span><article class="legalP" data-absoluteaddress="/paragraf/3/punkt/21/ledd/1/" id="paragraf-3-punkt-21-ledd-1">Verdipapirfondets årlige avkastning de siste fire år eller for de år fondet har vært opprettet. For samme periode skal fondets gjennomsnittlige avkastning opplyses.</article><article class="legalP" data-absoluteaddress="/paragraf/3/punkt/21/ledd/2/" id="paragraf-3-punkt-21-ledd-2">Det skal opplyses at historisk avkastning ikke er noen garanti for fremtidig avkastning og at fondets avkastning beror på den generelle utviklingen i verdipapirmarkedet, fondets risikoprofil, provisjoner og forvaltningen av fondet.</article><article class="legalP" data-absoluteaddress="/paragraf/3/punkt/21/ledd/3/" id="paragraf-3-punkt-21-ledd-3">Det skal oppgis et mål for risiko for fondet.</article></article><article class="marginIdArticle" data-partID="a3" data-absoluteaddress="/paragraf/3/punkt/22/" id="paragraf-3-punkt-22"><span class="data-marginOriginalId">3.</span><article class="legalP" data-absoluteaddress="/paragraf/3/punkt/22/ledd/1/" id="paragraf-3-punkt-22-ledd-1">Opplysninger om verdipapirfondets depotmottaker</article></article><article class="marginIdArticle" data-partID="a3.1" data-absoluteaddress="/paragraf/3/punkt/23/" id="paragraf-3-punkt-23"><span class="data-marginOriginalId">3.1.</span><article class="legalP" data-absoluteaddress="/paragraf/3/punkt/23/ledd/1/" id="paragraf-3-punkt-23-ledd-1">Firma, forretningskontor og hovedkontor dersom dette er forskjellig fra forretningskontoret.</article></article><article class="marginIdArticle" data-partID="a3.2" data-absoluteaddress="/paragraf/3/punkt/24/" id="paragraf-3-punkt-24"><span class="data-marginOriginalId">3.2.</span><article class="legalP" data-absoluteaddress="/paragraf/3/punkt/24/ledd/1/" id="paragraf-3-punkt-24-ledd-1">Selskapsform, foretaksnummer i Foretaksregisteret og hovedvirksomhet.</article></article><article class="marginIdArticle" data-partID="a4" data-absoluteaddress="/paragraf/3/punkt/25/" id="paragraf-3-punkt-25"><span class="data-marginOriginalId">4.</span><article class="legalP" data-absoluteaddress="/paragraf/3/punkt/25/ledd/1/" id="paragraf-3-punkt-25-ledd-1">Andre opplysninger</article></article><article class="marginIdArticle" data-partID="a4.1" data-absoluteaddress="/paragraf/3/punkt/26/" id="paragraf-3-punkt-26"><span class="data-marginOriginalId">4.1.</span><article class="legalP" data-absoluteaddress="/paragraf/3/punkt/26/ledd/1/" id="paragraf-3-punkt-26-ledd-1">En kort redegjørelse for de skatteregler som gjelder for verdipapirfondet og andelseierne, herunder AMS-regler og regler for negative saldifond, samt hvorvidt det skal svares kildeskatt av de inntekter og kapitalgevinster som utbetales til andelseierne.</article></article><article class="marginIdArticle" data-partID="a4.2" data-absoluteaddress="/paragraf/3/punkt/27/" id="paragraf-3-punkt-27"><span class="data-marginOriginalId">4.2.</span><article class="legalP" data-absoluteaddress="/paragraf/3/punkt/27/ledd/1/" id="paragraf-3-punkt-27-ledd-1">Dersom verdipapirfondets andeler tilbys i annen stat som er part i EØS-avtalen, skal det opplyses om de tiltak forvaltningsselskapet har iverksatt i vedkommende stat for å sikre andelseiernes rett til utbetaling av utbytte, rett til å kreve andeler innløst og tilgang til de opplysninger som det påligger forvaltningsselskapet å holde allment tilgjengelig.</article></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Opplysninger i henhold til punktene 1.5 og 2.11 kan fremgå av oversikter som isåfall skal vedlegges prospektet.</article></article><article class="legalArticle" data-lovdata-URL="LTI/forskrift/1994-07-28-750/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Styrets ansvar</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Forvaltningsselskapets styre er ansvarlig for at prospekter fyller kravene etter denne forskrift. Styret skal avgi en erklæring om at opplysningene i prospektet så langt de kjenner til er i samsvar med de faktiske forhold, og at det ikke forekommer utelatelser som er av en slik art at de kan endre prospektets betydningsinnhold. Erklæringen skal gjengis i prospektet. Prospektet skal underskrives av samtlige styremedlemmer.</article></article><article class="legalArticle" data-lovdata-URL="LTI/forskrift/1994-07-28-750/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utfyllende regler</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kredittilsynet kan gi nærmere regler om beregning av avkastning og mål for risiko som nevnt i § 3 punkt 2.11.</article></article><article class="legalArticle" data-lovdata-URL="LTI/forskrift/1994-07-28-750/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften trer i kraft 1. august 1994.</article></article></main></body></html>