<!DOCTYPE html><html lang="no"><head><title>Lov om registrering som kjøper i første hånd av råfisk m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:12</dd><dt class="legacyID">Datokode</dt><dd class="legacyID">LOV-1994-06-24-34</dd><dt class="dokid">DokumentID</dt><dd class="dokid">LTI/lov/1994-06-24-34</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 11</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1994-07-15</dd><dt class="titleShort">Korttittel</dt><dd class="titleShort">Lov om registrering som råfiskkjøper</dd><dt class="title">Tittel</dt><dd class="title">Lov om registrering som kjøper i første hånd av råfisk m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.62 (1993–1994), Innst.O.nr.63 (1993–1994), Besl.O.nr.68 (1993–1994). Odels- og lagtingsvedtak hhv. 7. og 10. juni 1994. Fremmet av Fiskeridepartementet.</dd><dt class="refid">RefID</dt><dd class="refid">lov/1994-06-24-34</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om registrering som kjøper i første hånd av råfisk m.v.<ul class="tocSubUl"><li>§ 1. Formål og virkeområde</li><li>§ 2. Registreringsplikt</li><li>§ 3. Vilkår</li><li>§ 4. Dispensasjon</li><li>§ 5. Gjennomføring</li><li>§ 6. Straff</li><li>§ 7. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/lov/1994-06-24-34" id="dokument"><h1>Lov om registrering som kjøper i første hånd av råfisk m.v.</h1><article class="legalArticle" data-lovdata-URL="LTI/lov/1994-06-24-34/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne lov er å føre tilsyn med omsetningsleddene i førstehåndsomsetningen av råfisk m.v.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Loven gjelder for kjøpere i første hånd av råfisk m.v. som er omfattet av lov av 14. desember 1951 nr. 3 om omsetning av råfisk § 1 med forskrifter.</article></article><article class="legalArticle" data-lovdata-URL="LTI/lov/1994-06-24-34/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registreringsplikt</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er forbudt å kjøpe råfisk som nevnt i § 1 annet ledd i første hånd, uten å være registrert som kjøper hos Fiskeridirektoratet.</article></article><article class="legalArticle" data-lovdata-URL="LTI/lov/1994-06-24-34/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved registrering kan det stilles vilkår om at kjøper må eie eller disponere et godkjent anlegg i henhold til bestemmelsene i lov av 28. mai 1959 nr. 12 om kvalitetskontroll med fisk og fiskevarer o.a.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det skal stilles vilkår om at kjøper skal forplikte seg til å overholde salgsorganisasjonenes forretningsregler, jf. lov av 14. desember 1951 nr. 3 om omsetning av råfisk § 4.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Dersom vilkårene ikke overholdes, kan Fiskeridirektoratet treffe vedtak om at adgangen til å stå registrert som førstehåndskjøper skal bortfalle.</article></article><article class="legalArticle" data-lovdata-URL="LTI/lov/1994-06-24-34/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskeridirektoratet kan ved enkeltvedtak eller forskrift dispensere fra bestemmelsene i denne lov eller fra bestemmelser gitt i medhold av loven.</article></article><article class="legalArticle" data-lovdata-URL="LTI/lov/1994-06-24-34/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gjennomføring</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet kan ved forskrift fastsette nærmere bestemmelser om gjennomføring av loven og om kontroll. Departementet kan herunder gi forskrift om sending av sluttseddel og bryggeseddel, og eventuell elektronisk overføring av disse, samt fastsette at slik oversendelse av data skal følge nærmere spesifiserte nasjonale eller internasjonale standarder.</article></article><article class="legalArticle" data-lovdata-URL="LTI/lov/1994-06-24-34/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Straff</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som forsettlig eller uaktsomt overtrer denne lov eller bestemmelser fastsatt i medhold av loven, straffes med bøter. På samme måte straffes medvirkning og forsøk.</article></article><article class="legalArticle" data-lovdata-URL="LTI/lov/1994-06-24-34/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne lov trer i kraft fra den tid Kongen bestemmer.</article></article></main></body></html>