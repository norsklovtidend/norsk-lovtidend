<!DOCTYPE html><html lang="no"><head><title>Forskrift om fylkeslegenes arbeid med helseberedskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:53</dd><dt class="legacyID">Datokode</dt><dd class="legacyID">FOR-1994-02-24-146</dd><dt class="dokid">DokumentID</dt><dd class="dokid">LTI/forskrift/1994-02-24-146</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 3</dd><dt class="dateInForce">I kraft fra</dt><dd class="dateInForce">1994-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1955-12-02-2/§14</li></ul></dd><dt class="dateOfPublication">Kunngjort</dt><dd class="dateOfPublication">1994-03-28</dd><dt class="title">Tittel</dt><dd class="title">Forskrift om fylkeslegenes arbeid med helseberedskap.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 24. februar 1994 med hjemmel i lov av 2. desember 1955 nr. 2 om helsemessig beredskap § 14.</dd><dt class="refid">RefID</dt><dd class="refid">forskrift/1994-02-24-146</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fylkeslegenes arbeid med helseberedskap.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li></ul></li></ul></dd></dl></header><main class="documentBody" data-lovdata-URL="LTI/forskrift/1994-02-24-146" id="dokument"><h1>Forskrift om fylkeslegenes arbeid med helseberedskap.</h1><article class="legalArticle" data-lovdata-URL="LTI/forskrift/1994-02-24-146/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Fylkeslegen skal bistå departementet, Statens helsetilsyn og Beredskapsrådet for landets helsestell med planlegging og gjennomføring av tiltak som tar sikte på under krig å verne befolkningens helse og sørge for nødvendig medisinsk behandling og pleie, herunder tiltak til gjennomføring av bestemmelsene i lov om helsemessig beredskap av 2. desember 1955 og de spesielle forskrifter og pålegg som er eller blir gitt.</article></article><article class="legalArticle" data-lovdata-URL="LTI/forskrift/1994-02-24-146/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Fylkeslegen skal utarbeide en samlet plan for helsetjenesten i fylket og foreslå de endringer i denne plan som forholdene til enhver tid tilsier, jfr. lovens § 4. Til grunn for planen skal ligge de forslag om tiltak som de enkelte eiere eller brukere har plikt til å utarbeide og gjennomføre.</article></article><article class="legalArticle" data-lovdata-URL="LTI/forskrift/1994-02-24-146/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fylkeslegen skal medvirke ved forberedelsen av rekvisisjoner som departementet eller den det bemyndiger anser nødvendige for å få satt iverk de opptrukne planer i tilfelle av krig eller når krig truer, jfr. lovens § 6.</article></article><article class="legalArticle" data-lovdata-URL="LTI/forskrift/1994-02-24-146/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fylkeslegen skal avgi uttalelser og i tilfelle innhente opplysninger i de saker som blir forelagt den av departementet, Statens helsetilsyn, Beredskapsrådet for landets helsestell, fylkesmannen eller landsdelsberedskapslegen.</article></article><article class="legalArticle" data-lovdata-URL="LTI/forskrift/1994-02-24-146/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkeslegen kan oppnevne utvalg for hele eller deler av fylket til hjelp i helseberedskapsarbeidet.</article></article><article class="legalArticle" data-lovdata-URL="LTI/forskrift/1994-02-24-146/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkeslegen skal som leder av det helsemessige beredskapsarbeid i fylket påse at dette arbeid blir utført i samsvar med loven og de forskrifter og pålegg som er eller blir gitt. Herunder skal han foreta kontroll- og inspeksjonsreiser.</article></article><article class="legalArticle" data-lovdata-URL="LTI/forskrift/1994-02-24-146/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkeslegen skal sørge for at fylkesmannen får de opplysninger om helseberedskapsarbeidet han trenger for å koordinere alt beredskapsarbeid innen fylket.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fylkeslegen skal holde landsdelsberedskapslegen underrettet om helseberedskapsarbeidet.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Fylkeslegen bør forøvrig ha kontakt med de myndigheter, organer og institusjoner i fylket som blir berørt av helseberedskapsarbeidet, slik at nødvendig samarbeid og orientering kan finne sted.</article></article><article class="legalArticle" data-lovdata-URL="LTI/forskrift/1994-02-24-146/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Det løpende arbeid skal utføres ved fylkeslegekontoret, eventuelt i samarbeid med fylkets beredskapskontor.</article></article><article class="legalArticle" data-lovdata-URL="LTI/forskrift/1994-02-24-146/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fylkeslegen skal holde ajourført register over alt offentlig godkjent helsepersonell i fylket. Helsetilsynet kan gi nærmere retningslinjer.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Helsetilsynet kan pålegge helseinstitusjoner og kommuner å gi fylkeslegen jevnlig oversikt over tilsatt helsepersonell.</article></article><article class="legalArticle" data-lovdata-URL="LTI/forskrift/1994-02-24-146/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fylkeslegen skal holde ajourført register over det helseberedskapsmateriell og annet medisinsk utstyr som er lagret for offentlig regning i fylket.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Han skal føre overordnet tilsyn med lagerplassene og påse at det hvert sted er en ansvarshavende som fører løpende kontroll med lageret.</article></article><article class="legalArticle" data-lovdata-URL="LTI/forskrift/1994-02-24-146/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Fylkeslegen skal treffe de nødvendige foranstaltninger for behandling og oppbevaring av opplysninger av hemmelig eller fortrolig art. Han skal overfor det personell som arbeider med helseberedskapsoppgaver innskjerpe at opplysninger herom ikke må gjøres kjent for uvedkommende.</article></article><article class="legalArticle" data-lovdata-URL="LTI/forskrift/1994-02-24-146/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Personell som under sitt arbeid med beredskapsoppgaver erverver seg kjennskap til planer og forberedelser av enhver art har taushetsplikt.</article></article><article class="legalArticle" data-lovdata-URL="LTI/forskrift/1994-02-24-146/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Forskriften trer i kraft 1. april 1994.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Fra samme dato oppheves forskrift av 1. mars 1959 for helseberedskapsnemndene og de lokale helseberedskapsutvalgs virksomhet.</article></article></main></body></html>