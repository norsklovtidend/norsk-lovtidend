<!DOCTYPE html><html lang="no"><head><title>Forskrift om gjennomføringsbestemmelser til luftfartsloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:58</dd><dt class="legacyID">Datokode</dt><dd class="legacyID">FOR-1994-03-11-202</dd><dt class="dokid">DokumentID</dt><dd class="dokid">LTI/forskrift/1994-03-11-202</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 5</dd><dt class="dateInForce">I kraft fra</dt><dd class="dateInForce">1994-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-101/§15-4</li></ul></dd><dt class="dateOfPublication">Kunngjort</dt><dd class="dateOfPublication">1994-04-12</dd><dt class="title">Tittel</dt><dd class="title">Forskrift om gjennomføringsbestemmelser til luftfartsloven.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 11. mars 1994 med hjemmel i lov av 11. juni 1993 nr. 101 om luftfart § 15-4. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1994-03-11-202</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføringsbestemmelser til luftfartsloven.</li></ul></dd></dl></header><main class="documentBody" data-lovdata-URL="LTI/forskrift/1994-03-11-202" id="dokument"><h1>Forskrift om gjennomføringsbestemmelser til luftfartsloven.</h1><article class="legalP" data-absoluteaddress="/ledd/1/" id="ledd-1">Med hjemmel i lov 11. juni 1993 nr. 101 om luftfart § 15-4 fastsettes følgende bestemmelser om gjennomføring av loven:</article> <article class="defaultP" margin-top="true"><i>Til lovens kap. III</i><ul class="defaultList"><li data-li-identifier="1." data-name="1."><article class="listArticle" data-absoluteaddress="/ledd/1/punkt/1/" id="ledd-1-punkt-1"><span class="data-originalId">1.</span><article class="legalP" data-absoluteaddress="/ledd/1/punkt/1/ledd/1/" id="ledd-1-punkt-1-ledd-1">Luftfartøyregisteret føres av sjefen for den avdeling/adm. enhet som juridiske saker hører inn under i Luftfartsverket.</article></article></li><li data-li-identifier="2." data-name="2."><article class="listArticle" data-absoluteaddress="/ledd/1/punkt/2/" id="ledd-1-punkt-2"><span class="data-originalId">2.</span><article class="legalP" data-absoluteaddress="/ledd/1/punkt/2/ledd/1/" id="ledd-1-punkt-2-ledd-1">Justisdepartementet er klageinstans for vedtak truffet av registerføreren.</article></article></li></ul></article> <article class="defaultP" margin-top="true"><i>Til lovens kap. VI</i></article><article class="legalP" data-absoluteaddress="/ledd/2/" id="ledd-2">§ 6-12 kommer til anvendelse også for utenlandske luftfartøy innenfor norsk område.</article> <article class="defaultP" margin-top="true"><i>Til lovens kap. IX</i></article><article class="legalP" data-absoluteaddress="/ledd/3/" id="ledd-3">I medhold av lov 11. juni 1993 nr. 101 om luftfart jf. § 9-4 første ledd annet punktum fastsettes:</article><article class="legalP" data-absoluteaddress="/ledd/4/" id="ledd-4">Som krigsmateriell i lovens forstand regnes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/ledd/4/punkt/1/" id="ledd-4-punkt-1"><span class="data-originalId">a)</span><article class="legalP" data-absoluteaddress="/ledd/4/punkt/1/ledd/1/" id="ledd-4-punkt-1-ledd-1">våpen som er bestemt til eller særlig egnet til krigsbruk, med tilbehør av enhver art herunder ammunisjon og liknende materiell med sprengvirkning, brannstiftende virkning, varmevirkning, røykvirkning, lysvirkning, lydvirkning, radioaktiv virkning eller stridsgassvirkning,</article></article></li><li data-li-identifier="b)" data-name="b)"><article class="listArticle" data-absoluteaddress="/ledd/4/punkt/2/" id="ledd-4-punkt-2"><span class="data-originalId">b)</span><article class="legalP" data-absoluteaddress="/ledd/4/punkt/2/ledd/1/" id="ledd-4-punkt-2-ledd-1">materiell som er bestemt til eller særlig egnet til biologisk eller kjemisk krigføring,</article></article></li><li data-li-identifier="c)" data-name="c)"><article class="listArticle" data-absoluteaddress="/ledd/4/punkt/3/" id="ledd-4-punkt-3"><span class="data-originalId">c)</span><article class="legalP" data-absoluteaddress="/ledd/4/punkt/3/ledd/1/" id="ledd-4-punkt-3-ledd-1">materiell som er bestemt til eller må antas å skulle anvendes til kontroll, målsøking eller styring av en hvilken som helst type våpen,</article></article></li><li data-li-identifier="d)" data-name="d)"><article class="listArticle" data-absoluteaddress="/ledd/4/punkt/4/" id="ledd-4-punkt-4"><span class="data-originalId">d)</span><article class="legalP" data-absoluteaddress="/ledd/4/punkt/4/ledd/1/" id="ledd-4-punkt-4-ledd-1">materiell som er bestemt til vern mot våpen av alle slag, eller til vern mot observasjon eller oppklaring,</article></article></li><li data-li-identifier="e)" data-name="e)"><article class="listArticle" data-absoluteaddress="/ledd/4/punkt/5/" id="ledd-4-punkt-5"><span class="data-originalId">e)</span><article class="legalP" data-absoluteaddress="/ledd/4/punkt/5/ledd/1/" id="ledd-4-punkt-5-ledd-1">materiell bestemt til forstyrrelse av ildledning, varsling, navigasjon, målsøking og alle former for sambandstjeneste eller vern mot slik forstyrrelse.</article></article></li></ul></article><article class="legalP" data-absoluteaddress="/ledd/5/" id="ledd-5">Forsvarsdepartementet bemyndiges til å foreta mindre endringer i og tilføyelser til denne fortegnelse.</article><article class="legalP" data-absoluteaddress="/ledd/6/" id="ledd-6">Uten særlig tillatelse kan innenfor norsk område transporteres i luftfartøy:<ul class="defaultList"><li data-li-identifier="1." data-name="1."><article class="listArticle" data-absoluteaddress="/ledd/6/punkt/1/" id="ledd-6-punkt-1"><span class="data-originalId">1.</span><article class="legalP" data-absoluteaddress="/ledd/6/punkt/1/ledd/1/" id="ledd-6-punkt-1-ledd-1">tjenestevåpen – eventuelt med tilhørende våpendeler og ammunisjon – som bringes med av personer i forsvaret, politiet eller tollvesenet.</article></article></li><li data-li-identifier="2." data-name="2."><article class="listArticle" data-absoluteaddress="/ledd/6/punkt/2/" id="ledd-6-punkt-2"><span class="data-originalId">2.</span><article class="legalP" data-absoluteaddress="/ledd/6/punkt/2/ledd/1/" id="ledd-6-punkt-2-ledd-1">våpen – eventuelt med tilhørende våpendeler og ammunisjon – som tilhører noen som etter lovgivningen har adgang til å bære det.</article></article></li></ul></article><article class="legalP" data-absoluteaddress="/ledd/7/" id="ledd-7">Forsvarsdepartementet bemyndiges til å gi forskrifter etter lov 11. juni 1993 nr. 101 om luftfart § 9-4 tredje ledd.</article> <article class="defaultP" margin-top="true"><i>Til lovens kap. VII</i></article><article class="legalP" data-absoluteaddress="/ledd/8/" id="ledd-8">I medhold av lov 11. juni 1993 nr. 101 om luftfart § 7-26 fastsettes følgende bestemmelser om avgifter for benyttelse av landingsplasser og andre luftfartsanlegg i allmenn bruk:<ul class="defaultList"><li data-li-identifier="1." data-name="1."><article class="listArticle" data-absoluteaddress="/ledd/8/punkt/1/" id="ledd-8-punkt-1"><span class="data-originalId">1.</span><article class="legalP" data-absoluteaddress="/ledd/8/punkt/1/ledd/1/" id="ledd-8-punkt-1-ledd-1">Når en landingsplass som drives av staten til allmenn bruk, blir nyttet i samband med drift av luftfartøy, betales – med mindre annet er bestemt – avgift til staten for den bruk som blir gjort av plassen eller vedkommende innretning eller for de tjenester som blir ytet, således:<ul class="defaultList"><li data-li-identifier="a." data-name="a."><article class="listArticle" data-absoluteaddress="/ledd/8/punkt/1/ledd/1/punkt/1/" id="ledd-8-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/ledd/8/punkt/1/ledd/1/punkt/1/ledd/1/" id="ledd-8-punkt-1-ledd-1-punkt-1-ledd-1">på landflyplasser: landingsavgift, lysavgift, hangaravgift, parkeringsavgift og passasjeravgift,</article></article></li><li data-li-identifier="b." data-name="b."><article class="listArticle" data-absoluteaddress="/ledd/8/punkt/1/ledd/1/punkt/2/" id="ledd-8-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/ledd/8/punkt/1/ledd/1/punkt/2/ledd/1/" id="ledd-8-punkt-1-ledd-1-punkt-2-ledd-1">i sjøflyhavner: landingsavgift, båtavgift, avgift for bruk av bøye, brygge, bedding eller slip, lysavgift, hangaravgift, parkeringsavgift og passasjeravgift.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/ledd/8/punkt/2/" id="ledd-8-punkt-2"><span class="data-originalId">2.</span><article class="legalP" data-absoluteaddress="/ledd/8/punkt/2/ledd/1/" id="ledd-8-punkt-2-ledd-1">Størrelsen av de avgifter som er nevnt i punkt 1, fastsettes av Samferdselsdepartementet, som i den forbindelse kan sette landingsplassene i forskjellige avgiftsklasser og gradere avgiftene for de forskjellige kategorier av luftfartøyer under hensyn til deres art, type, vekt, anvendelse m.v.</article></article></li><li data-li-identifier="3." data-name="3."><article class="listArticle" data-absoluteaddress="/ledd/8/punkt/3/" id="ledd-8-punkt-3"><span class="data-originalId">3.</span><article class="legalP" data-absoluteaddress="/ledd/8/punkt/3/ledd/1/" id="ledd-8-punkt-3-ledd-1">Blir det på en landingsplass ytet ramptjeneste eller andre tjenester enn nevnt i punkt 1 a eller b, kan det kreves betalt til staten en avgift som bestemmes av Luftfartsverket i samråd med vedkommende myndighet på plassen. Det kan dog også for slike tjenester fastsettes avgifter ved forskrift av Samferdselsdepartementet på samme måte som etter punkt 2.</article></article></li><li data-li-identifier="4." data-name="4."><article class="listArticle" data-absoluteaddress="/ledd/8/punkt/4/" id="ledd-8-punkt-4"><span class="data-originalId">4.</span><article class="legalP" data-absoluteaddress="/ledd/8/punkt/4/ledd/1/" id="ledd-8-punkt-4-ledd-1">Samferdselsdepartementet kan fastsette avgift til staten for tjenester som ytes luftfartøy fra statsdrevet luftfartsanlegg til allmenn bruk utenfor landingsplassene. Slik avgift kan, om det finnes hensiktsmessig, oppkreves sammen med avgift som nevnt i bestemmelsene foran.</article></article></li><li data-li-identifier="5." data-name="5."><article class="listArticle" data-absoluteaddress="/ledd/8/punkt/5/" id="ledd-8-punkt-5"><span class="data-originalId">5.</span><article class="legalP" data-absoluteaddress="/ledd/8/punkt/5/ledd/1/" id="ledd-8-punkt-5-ledd-1">Avgift betales ikke for luftfartøy som brukes av den norske stat til ikke-ervervsmessig formål. Det samme gjelder for utenlandsk militært luftfartøy og for fartøy som brukes i utenlandsk diplomatisk tjeneste.</article><article class="legalP" data-absoluteaddress="/ledd/8/punkt/5/ledd/2/" id="ledd-8-punkt-5-ledd-2">Samferdselsdepartementet kan fastsette ytterligere fritak for eller lempninger i avgiftsplikten i tilfeller hvor departementet finner at avgiften virker særlig byrdefull eller at andre særlige grunner tilsier det.</article></article></li><li data-li-identifier="6." data-name="6."><article class="listArticle" data-absoluteaddress="/ledd/8/punkt/6/" id="ledd-8-punkt-6"><span class="data-originalId">6.</span><article class="legalP" data-absoluteaddress="/ledd/8/punkt/6/ledd/1/" id="ledd-8-punkt-6-ledd-1">Plikten til å svare avgift påhviler luftfartøyets eier. Er fartøyet overlatt en annen til bruk for egen regning, er brukeren ansvarlig for avgiften.</article><article class="legalP" data-absoluteaddress="/ledd/8/punkt/6/ledd/2/" id="ledd-8-punkt-6-ledd-2">Blir avgift som er påløpet i forbindelse med luftfartøyets siste landing og opphold på eller avgang fra plassen, ikke betalt, kan vedkommende myndighet på plassen i samsvar med luftfartsloven § 13-2 hindre fartøyet i å forlate plassen før betaling har funnet sted eller tilstrekkelig sikkerhet er stilt.</article><article class="legalP" data-absoluteaddress="/ledd/8/punkt/6/ledd/3/" id="ledd-8-punkt-6-ledd-3">Avgiftsrestanser kan drives inn ved utpanting, jf luftfartsloven § 13-7.</article></article></li><li data-li-identifier="7." data-name="7."><article class="listArticle" data-absoluteaddress="/ledd/8/punkt/7/" id="ledd-8-punkt-7"><span class="data-originalId">7.</span><article class="legalP" data-absoluteaddress="/ledd/8/punkt/7/ledd/1/" id="ledd-8-punkt-7-ledd-1">Det som er bestemt foran under 1-6, gjelder også for militære landingsplasser når de nyttes av sivile luftfartøyer.</article></article></li><li data-li-identifier="8." data-name="8."><article class="listArticle" data-absoluteaddress="/ledd/8/punkt/8/" id="ledd-8-punkt-8"><span class="data-originalId">8.</span><article class="legalP" data-absoluteaddress="/ledd/8/punkt/8/ledd/1/" id="ledd-8-punkt-8-ledd-1">Bestemmelsene under 1-6 gjelder tilsvarende landingsplasser og andre luftfartsanlegg som drives av andre enn staten og/eller er til allmenn bruk. Samferdselsdepartementet kan for slike plasser og anlegg fastsette andre avgiftssatser enn de som blir fastsatt etter punktene 1-3.</article><article class="legalP" data-absoluteaddress="/ledd/8/punkt/8/ledd/2/" id="ledd-8-punkt-8-ledd-2">Avgiftene tilfaller innehaveren av landingsplassen eller anlegget.</article><article class="legalP" data-absoluteaddress="/ledd/8/punkt/8/ledd/3/" id="ledd-8-punkt-8-ledd-3">Innehaveren skal utpeke en person i sin tjeneste til å treffe de avgjørelser som er nevnt i punkt 3 første punktum og punkt 6 annet ledd.</article></article></li><li data-li-identifier="9." data-name="9."><article class="listArticle" data-absoluteaddress="/ledd/8/punkt/9/" id="ledd-8-punkt-9"><span class="data-originalId">9.</span><article class="legalP" data-absoluteaddress="/ledd/8/punkt/9/ledd/1/" id="ledd-8-punkt-9-ledd-1">Samferdselsdepartementet gir nærmere forskrifter til gjennomføringen av disse bestemmelser</article></article></li></ul></article> <article class="defaultP" margin-top="true"><i>Til lovens kap. XV</i></article><article class="legalP" data-absoluteaddress="/ledd/9/" id="ledd-9">Luftfartsverket skal være luftfartsmyndighet etter loven med mindre annet er fastsatt.</article> <article class="defaultP" margin-top="true"><i>Til lovens kap. XIX</i></article><article class="legalP" data-absoluteaddress="/ledd/10/" id="ledd-10">Denne forskrift trer i kraft 1. april 1994.</article><article class="legalP" data-absoluteaddress="/ledd/11/" id="ledd-11">Fra samme tidspunkt oppheves kgl.res. 8. desember 1961 om ikraftsetting og gjennomføring av lov om luftfart 16. desember 1960. Dette gjelder ikke for Svalbard og Jan Mayen.</article></main></body></html>