<!DOCTYPE html><html lang="no"><head><title>Lov om gjennomføring i norsk rett av De forente nasjoners sikkerhetsråds vedtak om å opprette en internasjonal domstol for forbrytelser i det tidligere Jugoslavia.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:16</dd><dt class="legacyID">Datokode</dt><dd class="legacyID">LOV-1994-06-24-38</dd><dt class="dokid">DokumentID</dt><dd class="dokid">LTI/lov/1994-06-24-38</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 11</dd><dt class="dateInForce">I kraft fra</dt><dd class="dateInForce">Kongen bestemmer (1994-07-01)</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1994-07-15</dd><dt class="titleShort">Korttittel</dt><dd class="titleShort">Lov om krigsforbryterdomstol, Jugoslavia</dd><dt class="title">Tittel</dt><dd class="title">Lov om gjennomføring i norsk rett av De forente nasjoners sikkerhetsråds vedtak om å opprette en internasjonal domstol for forbrytelser i det tidligere Jugoslavia.</dd><dt class="miscInformation">Annet om dokumentet</dt><dd class="miscInformation">Ot.prp.nr.54 (1993–1994), Innst.O.nr.42 (1993–1994), Besl.O.nr.49 (1993–1994). Odels- og lagtingsvedtak hhv. 2. og 10. juni 1994. Fremmet av Justis- og politidepartementet.</dd><dt class="refid">RefID</dt><dd class="refid">lov/1994-06-24-38</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om gjennomføring i norsk rett av De forente nasjoners sikkerhetsråds vedtak om å opprette en internasjonal domstol for forbrytelser i det tidligere Jugoslavia.<ul class="tocSubUl"><li>§ 1. Lovens virkeområde m.v.</li><li>§ 2. Utlevering</li><li>§ 3. Annen rettshjelp</li><li>§ 4. Forsvarer</li><li>§ 5. Litispendens- og rettskraftsvirkninger</li><li>§ 6. Fullbyrdelse av frihetsstraff i Norge</li><li>§ 7. Straff for falsk forklaring</li><li>§ 8. Forskrifter</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/1994-06-24-38" id="dokument"><h1>Lov om gjennomføring i norsk rett av De forente nasjoners sikkerhetsråds vedtak om å opprette en internasjonal domstol for forbrytelser i det tidligere Jugoslavia.</h1><article class="legalArticle" data-lovdata-URL="LTI/lov/1994-06-24-38/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde m.v.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Begjæringer om utlevering, andre former for rettshjelp m.v. fra den internasjonale domstolen som skal behandle saker om alvorlige brudd på internasjonal humanitær rett i det tidligere Jugoslavia (Domstolen), behandles i samsvar med bestemmelsene i denne loven.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Straffeloven § 13 første ledd gjelder ikke for strafforfølgning av handlinger som er omfattet av Domstolens myndighetsområde.</article></article><article class="legalArticle" data-lovdata-URL="LTI/lov/1994-06-24-38/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Utlevering</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Etter begjæring fra Domstolen kan en person som er siktet, tiltalt eller domfelt for en handling som er omfattet av Domstolens myndighetsområde og som oppholder seg i riket, utleveres til Domstolen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ved behandlingen av utleveringsbegjæringen gjelder reglene i lov av 13. juni 1975 nr. 39 om utlevering av lovbrytere m.v. kapittel II, så langt de passer. Begjæringer om utlevering skal settes fram overfor departementet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Det kan brukes tvangsmidler i forbindelse med utleveringen i samsvar med reglene i lov av 13. juni 1975 nr. 39 om utlevering av lovbrytere m.v. §§ 15 og 20.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Departementet kan samtykke til at en person som utleveres fra en fremmed stat til Domstolen, føres over norsk statsområde.</article></article><article class="legalArticle" data-lovdata-URL="LTI/lov/1994-06-24-38/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Annen rettshjelp</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Norske domstoler og andre myndigheter kan etter begjæring gi Domstolen rettshjelp i tilknytning til behandling av saker som hører under Domstolens myndighetsområde. Slik rettshjelp kan blant annet være identifisering og lokalisering av personer, avhør av vitner og sakkyndige, innhenting av annet bevismateriale, forkynning av dokumenter, pågripelse og fengsling av personer.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Reglene i lov av 13. juni 1975 nr. 39 om utlevering av lovbrytere m.v. kapittel V og domstolloven § 46 og kapittel 9 gjelder så langt de passer. Det samme gjelder lov av 13. juni 1975 nr. 39 om utlevering av lovbrytere m.v. § 20 og straffeprosessloven kapittel 14 i forhold til pågripelse og fengsling.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Domstolen kan gis samtykke til å avhøre i Norge blant annet mistenkte og vitner for handlinger som er omfattet av Domstolens myndighetsområde, og å foreta andre undersøkelser her i riket.</article></article><article class="legalArticle" data-lovdata-URL="LTI/lov/1994-06-24-38/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forsvarer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">En person som er mistenkt eller tiltalt for handlinger som er omfattet av Domstolens myndighetsområde, skal, om han eller hun begjærer det eller det finnes påkrevet, ha rett til forsvarer. Reglene i straffeprosessloven kapittel 9 og lov av 13. juni 1975 nr. 39 om utlevering av lovbrytere m.v. § 16 gjelder så langt de passer.</article></article><article class="legalArticle" data-lovdata-URL="LTI/lov/1994-06-24-38/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Litispendens- og rettskraftsvirkninger</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det kan ikke reises straffesak eller avsies straffedom her i riket for straffbare forhold som er til behandling eller er endelig avgjort av Domstolen.</article></article><article class="legalArticle" data-lovdata-URL="LTI/lov/1994-06-24-38/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fullbyrdelse av frihetsstraff i Norge</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Frihetsstraff som er idømt av Domstolen, kan på begjæring fullbyrdes i Norge. Reglene i lov av 20. juli 1991 nr. 67 om overføring av domfelte gjelder så langt de passer.</article></article><article class="legalArticle" data-lovdata-URL="LTI/lov/1994-06-24-38/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff for falsk forklaring</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Om straffansvar for falsk forklaring for Domstolen gjelder straffeloven §§ 163 til 167 tilsvarende.</article></article><article class="legalArticle" data-lovdata-URL="LTI/lov/1994-06-24-38/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forskrifter</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kongen kan gi nærmere regler til utfylling og gjennomføring av denne loven.</article></article><article class="legalArticle" data-lovdata-URL="LTI/lov/1994-06-24-38/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne loven trer i kraft fra den tid Kongen bestemmer.</article></article></main></body></html>