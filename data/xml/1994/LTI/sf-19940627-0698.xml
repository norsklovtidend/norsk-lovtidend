<!DOCTYPE html><html lang="no"><head><title>Forskrift om investeringslån til skogsveier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:06</dd><dt class="legacyID">Datokode</dt><dd class="legacyID">FOR-1994-06-27-698</dd><dt class="dokid">DokumentID</dt><dd class="dokid">LTI/forskrift/1994-06-27-698</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 14</dd><dt class="dateInForce">I kraft fra</dt><dd class="dateInForce">1994-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-03-15-813</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1994-08-12</dd><dt class="title">Tittel</dt><dd class="title">Forskrift om investeringslån til skogsveier.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 27. juni 1994 med hjemmel i Stortingets årlige budsjettvedtak.</dd><dt class="refid">RefID</dt><dd class="refid">forskrift/1994-06-27-698</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om investeringslån til skogsveier.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Generelle betingelser</li><li>§ 4. Nærmere om investeringslånet</li><li>§ 5. Søknad og søknadsbehandling</li><li>§ 6. Eierskifte</li><li>§ 7. Tilsyn og kontroll</li><li>§ 8. Overføringer</li><li>§ 9. Utbetaling</li><li>§ 10. Innløsning</li><li>§ 11. Dispensasjon</li><li>§ 12. Klage</li><li>§ 13. Ikraftredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-06-27-698" id="dokument"><h1>Forskrift om investeringslån til skogsveier.</h1><article class="legalArticle" data-lovdata-URL="LTI/forskrift/1994-06-27-698/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Investeringslån gis for å stimulere bygging av skogsveier som ledd i arbeidet med å styrke skogbruk som næring, gi økt avvirkning og sysselsetting, sikre råstoff til skogindustrien og muligheter for rasjonell skjøtsel og drift av skogen.</article></article><article class="legalArticle" data-lovdata-URL="LTI/forskrift/1994-06-27-698/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Investeringslån er et rentefritt lån som forvaltes av Statens Landbruksbank.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med fellesanlegg menes et anlegg hvor to eller flere grunneiere eller interessenter går sammen om bygging av en skogsvei.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Begrepet skogsvei er definert i gjeldende «Normaler for skogsveier med byggebeskrivelse», fastsatt av Landbruksdepartementet.</article></article><article class="legalArticle" data-lovdata-URL="LTI/forskrift/1994-06-27-698/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle betingelser</span></h2><ul class="defaultList"><li data-li-identifier="3.1" data-name="3.1"><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">3.1</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Geografisk begrensning</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Ordningen gjelder hele landet, men bør begrenses til områder hvor det gjennom avvirkning kan skapes økonomisk grunnlag for nedbetaling av lånet.</article></article></li><li data-li-identifier="3.2" data-name="3.2"><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">3.2</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Krav til låntaker</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Investeringslån kan gis til enkeltpersoner, fellesanlegg, veiforeninger, private selskaper og bygdealmenninger.</article><article class="legalP" data-absoluteaddress="/paragraf/3/punkt/2/ledd/3/" id="paragraf-3-punkt-2-ledd-3">Investeringslån kan også gis til underskuddsalmenninger og i de tilfeller der offentlige skoger deltar i fellesanlegg sammen med en eller flere av de foran nevnte eierkategorier.</article></article></li><li data-li-identifier="3.3" data-name="3.3"><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.3</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Krav til veianlegget</article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Veien må ha en standard som er tilfredsstillende for den aktuelle bruk og skal bygges etter de regler som er gitt i de til enhver tid gjeldende «Normaler for skogsveier med byggebeskrivelse» fastsatt av Landbruksdepartementet, for vedkommende veiklasse. Ved valg av standard skal det tas hensyn til naturmiljø og friluftsliv. Veistandarden må avpasses veiplanen for det aktuelle transportområde. Om nødvendig må veistandardbehovet ses i sammenheng for et større område enn det som søkerne representerer. Veilinjen skal være stukket i marken og godkjent av kommunen, jfr. forskrift om planlegging og godkjenning av skogsveger, fastsatt av Landbruksdepartementet 27. april 1994 nr. 334. Veien skal bygges etter den godkjente veilinje, og anlegget skal føre frem til det punkt som er angitt i søknaden.</article><article class="legalP" data-absoluteaddress="/paragraf/3/punkt/3/ledd/3/" id="paragraf-3-punkt-3-ledd-3">Veien skal anlegges med tilstrekkelig mange velteplasser, møteplasser og snuplasser. Egnet areal for virkeslevering må sikres. Dyrket mark bør normalt ikke nyttes som velteplass eller leveringsplass for skogsvirke.</article><article class="legalP" data-absoluteaddress="/paragraf/3/punkt/3/ledd/4/" id="paragraf-3-punkt-3-ledd-4">Hvis det er et større fellesanlegg skal det være dannet en veiforening med et ansvarlig styre. Fordelingen av kostnadene for anlegget og det fremtidige vedlikehold skal være ordnet ved skriftlig avtale før investeringslån kan utbetales.</article><article class="legalP" data-absoluteaddress="/paragraf/3/punkt/3/ledd/5/" id="paragraf-3-punkt-3-ledd-5">Alle veiarbeider skal skje i henhold til gjeldende lover og de forskrifter som gjelder innen veiens dekningsområde.</article></article></li><li data-li-identifier="3.4" data-name="3.4"><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">3.4</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Planlegging</article><article class="legalP" data-absoluteaddress="/paragraf/3/punkt/4/ledd/2/" id="paragraf-3-punkt-4-ledd-2">Veitrasé og linjeføring skal innpasses i områdets veiplan hvor det under planleggingen skal tas hensyn til friluftsliv og naturmiljø, jfr. skogbruksloven § 1. Samtidig skal veianlegget sikre mulighet for rasjonell drift innen veiens dekningsområde.</article><article class="legalP" data-absoluteaddress="/paragraf/3/punkt/4/ledd/3/" id="paragraf-3-punkt-4-ledd-3">Veiplan med kostnadsoverslag og beskrivelse av veien skal være utarbeidet eller godkjent av fylkesmannen eller av planlegger som denne har godkjent.</article><article class="legalP" data-absoluteaddress="/paragraf/3/punkt/4/ledd/4/" id="paragraf-3-punkt-4-ledd-4">Veiplaner som har betydning for andre myndigheter må forelegges eller utarbeides i samråd med vedkommende myndigheter. Plan for vei som går ut fra offentlig vei og velteplasser som anlegges nær offentlig vei må derfor forelegges Statens vegvesen for godkjenning. Veier som senere kan antas å gå inn i det offentliges veinett må planlegges i samråd med berørte veimyndigheter.</article><article class="legalP" data-absoluteaddress="/paragraf/3/punkt/4/ledd/5/" id="paragraf-3-punkt-4-ledd-5">Plan for veier som vil tjene både skogbruks- og jordbruksinteresser må behandles i fellesskap mellom lokale skogbruks- og jordbruksmyndigheter.</article><article class="legalP" data-absoluteaddress="/paragraf/3/punkt/4/ledd/6/" id="paragraf-3-punkt-4-ledd-6">Veiplan bør bestå av:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/4/ledd/6/punkt/1/" id="paragraf-3-punkt-4-ledd-6-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/4/ledd/6/punkt/1/ledd/1/" id="paragraf-3-punkt-4-ledd-6-punkt-1-ledd-1">Kart</article><article class="legalP" data-absoluteaddress="/paragraf/3/punkt/4/ledd/6/punkt/1/ledd/2/" id="paragraf-3-punkt-4-ledd-6-punkt-1-ledd-2">Økonomisk kartverk benyttes hvor dette foreligger. Finnes ikke dette anvendes andre kart i passende målestokk, flyfoto eller skisse. Kart, foto eller skisse utstyres med navn, veiens beliggenhet etc., jfr. skjema «Søknad om statstilskudd/investeringslån til skogsveier» (M-0009).</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/4/ledd/6/punkt/2/" id="paragraf-3-punkt-4-ledd-6-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/4/ledd/6/punkt/2/ledd/1/" id="paragraf-3-punkt-4-ledd-6-punkt-2-ledd-1">Lengde og tverrprofil</article><article class="legalP" data-absoluteaddress="/paragraf/3/punkt/4/ledd/6/punkt/2/ledd/2/" id="paragraf-3-punkt-4-ledd-6-punkt-2-ledd-2">Større veianlegg, eller anlegg som medfører betydelige masseforflytninger bør ha utarbeidet profilark med beskrivelse av linjeføring, stigningsforhold, grunnforhold, bredde etc. Tilstrekkelige referansepunkter for veiens linjeføring skal være avmerket i profilarkene. Ved enkle veianlegg kan profilark erstattes med skisse.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/4/ledd/6/punkt/3/" id="paragraf-3-punkt-4-ledd-6-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/4/ledd/6/punkt/3/ledd/1/" id="paragraf-3-punkt-4-ledd-6-punkt-3-ledd-1">Arbeidsbeskrivelse</article><article class="legalP" data-absoluteaddress="/paragraf/3/punkt/4/ledd/6/punkt/3/ledd/2/" id="paragraf-3-punkt-4-ledd-6-punkt-3-ledd-2">Det bør utarbeides en skriftlig prosjekteringsplan med byggebeskrivelse, jfr. gjeldende normaler for skogsveier, fastsatt av Landbruksdepartementet.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/ledd/6/punkt/4/" id="paragraf-3-punkt-4-ledd-6-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/6/punkt/4/ledd/1/" id="paragraf-3-punkt-4-ledd-6-punkt-4-ledd-1">Kostnadsoverslag</article><article class="legalP" data-absoluteaddress="/paragraf/3/punkt/4/ledd/6/punkt/4/ledd/2/" id="paragraf-3-punkt-4-ledd-6-punkt-4-ledd-2">Dette skal omfatte de totale anleggskostnadene inklusive utgifter til erverv av grunn. Utgifter til planlegging kan tas med i den grad planleggingen er utført av fylkesmannen eller av planlegger som denne har godkjent.</article><article class="legalP" data-absoluteaddress="/paragraf/3/punkt/4/ledd/6/punkt/4/ledd/3/" id="paragraf-3-punkt-4-ledd-6-punkt-4-ledd-3">Interessentenes andel i anlegget skal være klarlagt.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/4/ledd/6/punkt/5/" id="paragraf-3-punkt-4-ledd-6-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/4/ledd/6/punkt/5/ledd/1/" id="paragraf-3-punkt-4-ledd-6-punkt-5-ledd-1">Spesifikasjon for de enkelte eiendommer</article><article class="legalP" data-absoluteaddress="/paragraf/3/punkt/4/ledd/6/punkt/5/ledd/2/" id="paragraf-3-punkt-4-ledd-6-punkt-5-ledd-2">For hver enkelt eiendom skal de opplysninger og registreringer som er nødvendige for å bedømme berettigelsen av investeringslån fremgå, jfr. søknadsskjema M-0009.</article></article></li></ul></article></article></li><li data-li-identifier="3.5" data-name="3.5"><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">3.5</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Andre betingelser<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/5/ledd/1/punkt/1/" id="paragraf-3-punkt-5-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/5/ledd/1/punkt/1/ledd/1/" id="paragraf-3-punkt-5-ledd-1-punkt-1-ledd-1">Vedlikehold</article><article class="legalP" data-absoluteaddress="/paragraf/3/punkt/5/ledd/1/punkt/1/ledd/2/" id="paragraf-3-punkt-5-ledd-1-punkt-1-ledd-2">Lånet er betinget av at veien blir vedlikeholdt til den standard den opprinnelig ble bygget. Fylkesmannen kan gi dispensasjon fra denne betingelse dersom vedlikeholdskostnadene ikke står i rimelig forhold til veiens nytteverdi. Hvis det oppstår tvist fordi vedlikeholdet forsømmes, avgjøres denne ved skjønn, jfr. vegloven av 21. juni 1963 (§§ 53, 54 og 60).</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/5/ledd/1/punkt/2/" id="paragraf-3-punkt-5-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/5/ledd/1/punkt/2/ledd/1/" id="paragraf-3-punkt-5-ledd-1-punkt-2-ledd-1">Forbehold om bruk av veien</article><article class="legalP" data-absoluteaddress="/paragraf/3/punkt/5/ledd/1/punkt/2/ledd/2/" id="paragraf-3-punkt-5-ledd-1-punkt-2-ledd-2">Landbruksmyndighetene forbeholder seg rett til avgiftsfri bruk av veien for sine funksjonærer under tjenestereiser i tilknytning til de eiendommer veien betjener. Dette gjelder også for funksjonærer i den offentlige miljøvernetat når reisen har tilknytning til behandling av saker etter skogbruksloven, jordloven eller jordskifteloven.</article><article class="legalP" data-absoluteaddress="/paragraf/3/punkt/5/ledd/1/punkt/2/ledd/3/" id="paragraf-3-punkt-5-ledd-1-punkt-2-ledd-3">Det tas videre forbehold om at veien, i nødsituasjoner, skal kunne brukes avgiftsfritt av forsvaret, politi, lensmenn, legetjeneste, veterinærvesen, hjelpekorps, m.v. Eventuell skade som i denne forbindelse påføres veien skal erstattes ved minnelig avtale eller skjønn.</article><article class="legalP" data-absoluteaddress="/paragraf/3/punkt/5/ledd/1/punkt/2/ledd/4/" id="paragraf-3-punkt-5-ledd-1-punkt-2-ledd-4">Ved bruk av veien til tungtransport må det imidlertid betales avgift på lik linje med andre brukere. Er det ikke bestemt noen fast avgift, fatsettes denne ved minnelig avtale eller skjønn.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/5/ledd/1/punkt/3/" id="paragraf-3-punkt-5-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/5/ledd/1/punkt/3/ledd/1/" id="paragraf-3-punkt-5-ledd-1-punkt-3-ledd-1">Omdisponering av veigrunn</article><article class="legalP" data-absoluteaddress="/paragraf/3/punkt/5/ledd/1/punkt/3/ledd/2/" id="paragraf-3-punkt-5-ledd-1-punkt-3-ledd-2">En skogsvei som har mottatt investeringslån kan ikke dyrkes opp eller omdisponeres til andre formål før lånet er tilbakebetalt og fylkesmannens godkjennelse foreligger.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/1994-06-27-698/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Nærmere om investeringslånet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Investeringslånet er avdragsfritt i 3 år, og avdras deretter over 5 år med like store, halvårlige avdrag.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det kan gis investeringslån med inntil 80 % av godkjent kostnadsoverslag (lånegrunnlaget) for fellesanlegg og inntil 65 % for enkeltanlegg. Departementet kan regulere prosentsatsene for det enkelte år.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Skogavgift kan nyttes til betaling av avdrag på lånet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Det skal ikke gis investeringslån til anlegg hvor de totale anleggskostnadene, lånegrunnlaget, er under kr. 50.000.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Det skal ikke gis statstilskudd og investeringslån til samme anlegg. Dette gjelder også for fellesanlegg.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Lånebeløpet avrundes til nærmeste hele kr. 1000.</article></article><article class="legalArticle" data-lovdata-URL="LTI/forskrift/1994-06-27-698/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad og søknadsbehandling</span></h2><ul class="defaultList"><li data-li-identifier="5.1" data-name="5.1"><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">5.1</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Søknad</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Søknad om investeringslån skal skrives på skjema «Søknad om statstilskudd/investeringslån til skogsveier» (M-0009). I tillegg skal det nyttes blankett «Søknad om investeringslån til skogsbilveg», blankett MD-1554, fra Statens Landbruksbank.</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Det skal fremgå av søknaden om veianlegget skal behandles som fellesanlegg eller ikke.</article></article></li><li data-li-identifier="5.2" data-name="5.2"><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">5.2</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Saksbehandling</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Søknad sendes om kommunen til fylkesmannen, som gir uttalelse om tekniske og økonomiske forhold og lånets størrelse, og sender søknadene til Statens Landbruksbank.</article></article></li><li data-li-identifier="5.3" data-name="5.3"><article class="listArticle" data-absoluteaddress="/paragraf/5/punkt/3/" id="paragraf-5-punkt-3"><span class="data-originalId">5.3</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">Innvilgning</article><article class="legalP" data-absoluteaddress="/paragraf/5/punkt/3/ledd/2/" id="paragraf-5-punkt-3-ledd-2">Statens Landbruksbank innvilger lån og utsteder gjeldsbrev til den enkelte søker eller til fellesanlegget. I fellesanlegg der deltakerne hefter solidarisk for lånet og samtlige skriver under på gjeldsbrevet, kan det innvilges lån på inntil 80 % av godkjent kostnadsoverslag. Dersom kun én deltaker i fellesanlegget søker finansiering i Statens Landbruksbank, kan vedkommende innvilges inntil 80 % av sin andel av kostnadsoverslaget.</article><article class="legalP" data-absoluteaddress="/paragraf/5/punkt/3/ledd/3/" id="paragraf-5-punkt-3-ledd-3">Fellesanlegg hvor deltakerne ikke hefter solidarisk skal regnes som enkeltanlegg og kan innvilges lån på inntil 65 % av kostnadsoverslaget.</article><article class="legalP" data-absoluteaddress="/paragraf/5/punkt/3/ledd/4/" id="paragraf-5-punkt-3-ledd-4">Dersom de endelige anleggskostnader ikke avviker mer enn 10 % fra det opprinnelige lånegrunnlaget skal det opprinnelige lånebeløpet betraktes som det endelige. Blir merkostnadene større enn 10 % som nevnt, kan det søkes om tilleggslån.</article><article class="legalP" data-absoluteaddress="/paragraf/5/punkt/3/ledd/5/" id="paragraf-5-punkt-3-ledd-5">Dersom anleggskostnadene blir mindre enn 90 % av det opprinnelige kostnadsoverslag, skal hele det overskytende beløp inklusive renter av denne del tilbakeføres til Statens Landbruksbank.</article><article class="legalP" data-absoluteaddress="/paragraf/5/punkt/3/ledd/6/" id="paragraf-5-punkt-3-ledd-6">Søknad om tilleggslån skal vurderes av de samme instanser som ved ordinær søknad.</article></article></li></ul></article><article class="legalArticle" data-lovdata-URL="LTI/forskrift/1994-06-27-698/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eierskifte</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den enkelte låntaker og interessent plikter ved overdragelse av eiendommen å gjøre den nye eieren oppmerksom på lånet og de betingelser som knytter seg til dette. Det skal gis melding til Statens Landbruksbank, som kan overføre investeringslånet til den nye eier.</article></article><article class="legalArticle" data-lovdata-URL="LTI/forskrift/1994-06-27-698/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom fylkesmannen ikke har bestemt noe annet, skal kommunen kontrollere at veien blir bygd i samsvar med den godkjente plan og bestemmelser gitt i denne forskrift før det utstedes ferdigattest. Resultatet av denne kontrollen skal rapporteres til fylkesmannen på skjema for resultatkontroll for skogsveibygging, utarbeidet av Landbruksdepartementet (skjema M-477).</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Landbruksmyndighetene har rett til å kontrollere at veien blir tilfredsstillende vedlikeholdt, kontrollere driftsregnskapet for veien og bruke de data regnskapet inneholder til statistiske formål.</article></article><article class="legalArticle" data-lovdata-URL="LTI/forskrift/1994-06-27-698/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overføringer</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kommunen har ansvaret for at gjeldsbrevet i underskrevet stand blir sendt Statens Landbruksbank sammen med anmodning om overføring av lånebeløpet til den ønskede, lokale bank.</article></article><article class="legalArticle" data-lovdata-URL="LTI/forskrift/1994-06-27-698/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Lånet kan utbetales etter at veien er godkjent av kommunen og etter anvisning av fylkesmannen. Det kan foretas en delvis disponering av lånebeløpet med inntil 75 % av innvilget investeringslån når tilsvarende del av arbeidet er utført.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Renter som påløper lånebeløpet, så lenge det står sperret på konto i lokal bank, skal godskrives låntaker.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Dersom landbruksmyndighetene har stått for planleggingen av veier som innvilges investeringslån, kan planleggingsutgiftene trekkes av lånebeløpet og innbetales ved første låneutbetaling fra lokal bank.</article></article><article class="legalArticle" data-lovdata-URL="LTI/forskrift/1994-06-27-698/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innløsning</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Investeringslånet kan kreves innløst, helt eller delvis, dersom det oppstår forhold som er i strid med forutsetningene i denne forskrift.</article></article><article class="legalArticle" data-lovdata-URL="LTI/forskrift/1994-06-27-698/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Landbruksdepartementet kan dispensere fra bestemmelsene i denne forskrift når særlige grunner tilsier det. Dispensasjon kan ikke gå ut over formålet med låneordningen og heller ikke det som er fastsatt ved stortingsvedtak eller krevd i lov eller særskilte forskrifter.</article></article><article class="legalArticle" data-lovdata-URL="LTI/forskrift/1994-06-27-698/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Vedtak truffet av kommunen i medhold av denne forskrift kan påklages til fylkesmannen. For øvrig gjelder bestemmelsene i kap. VI i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1994-06-27-698/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikraftredelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft fra og med 1. juli 1994. Ved ikrafttredelsen oppheves forskrift om investeringslån til skogsveger, fastsatt av Landbruksdepartementet 15. mars 1989 nr. 813.</article></article></main></body></html>