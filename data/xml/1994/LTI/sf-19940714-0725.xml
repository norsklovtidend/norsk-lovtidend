<!DOCTYPE html><html lang="no"><head><title>Forskrift om gebyr ved for sent levert, mangelfull eller uriktig oppgave etter ligningsloven § 6-10 nr. 1 og 2, jf. nr. 4.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1994-07-14-725</dd><dt class="dokid">DokumentID</dt><dd class="dokid">LTI/forskrift/1994-07-14-725</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 14</dd><dt class="dateInForce">I kraft fra</dt><dd class="dateInForce">1994-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§10-8</li></ul></dd><dt class="dateOfPublication">Kunngjort</dt><dd class="dateOfPublication">1994-08-12</dd><dt class="title">Tittel</dt><dd class="title">Forskrift om gebyr ved for sent levert, mangelfull eller uriktig oppgave etter ligningsloven § 6-10 nr. 1 og 2, jf. nr. 4.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 14. juli 1994 med hjemmel i lov av 13. juni 1980 nr. 24 om ligningsforvaltningen (ligningsloven) § 10-8.</dd><dt class="refid">RefID</dt><dd class="refid">forskrift/1994-07-14-725</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr ved for sent levert, mangelfull eller uriktig oppgave etter ligningsloven § 6-10 nr. 1 og 2, jf. nr. 4.<ul class="tocSubUl"><li>I<ul class="tocSubUl"><li>§ 1. Anvendelsesområde</li><li>§ 2. Gebyr</li><li>§ 3. Når opplysningsplikten ikke er oppfylt</li><li>§ 4. Frafallelse av gebyr</li><li>§ 5. Forholdet mellom gebyr og tvangsmulkt</li><li>§ 6. Klage</li></ul></li><li>II Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-07-14-725" id="dokument"><h1>Forskrift om gebyr ved for sent levert, mangelfull eller uriktig oppgave etter ligningsloven § 6-10 nr. 1 og 2, jf. nr. 4.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1994-07-14-725/KAPITTEL_1" data-partID="k1"><h2>I</h2><article class="legalArticle" data-lovdata-URL="LTI/forskrift/1994-07-14-725/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder når noen er pliktig til å gi opplysninger etter lov av 13. juni 1980 nr. 24 om ligningsforvaltningen (ligningsloven) § 6-10 nr. 1 eller 2, jf. nr. 4.</article></article><article class="legalArticle" data-lovdata-URL="LTI/forskrift/1994-07-14-725/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Gebyr</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Den som ikke oppfyller sin opplysningsplikt etter ligningsloven § 6-10 nr. 1 og 2, jf. nr. 4 kan ilegges gebyr. Vedtak om gebyr treffes av Sentralskattekontoret for utenlandssaker.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Gebyret settes til kr 150 pr dag for manglende opplysninger om oppdragstaker, begrenset til kr 75.000 for hver slik forsømmelse, og til kr 30 pr dag for manglende opplysninger om arbeidstaker, begrenset til kr 15.000 for hver slik forsømmelse.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">I de tilfeller hvor det er flere opplysningspliktige om samme forhold kan kun en av de opplysningspliktige ilegges gebyr. De opplysningspliktige er solidarisk ansvarlig for riktig betaling av gebyret.</article></article><article class="legalArticle" data-lovdata-URL="LTI/forskrift/1994-07-14-725/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Når opplysningsplikten ikke er oppfylt</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Pliktig opplysning som nevnt i § 1 skal gis på fastsatt skjema i samsvar med § 5 i forskrift av 30. desember 1983 nr. 1980 om oppdragsgivers og oppdragstakers opplysningsplikt. Opplysningsplikten anses ikke oppfylt dersom opplysningene ikke er levert til Sentralskattekontoret direkte, eller til postverket som rekommandert sending, innen fristens utløp etter ligningsloven § 6-10 nr. 4. For ikke rekommandert postsending anses opplysningsplikten ikke oppfylt dersom sendingen kommer fram til Sentralskattekontoret senere enn fjerde virkedag etter fristens utløp, og forsinkelsen ikke påvises å skyldes postverket. Opplysningsplikten anses ikke oppfylt dersom gitte opplysninger er uriktige eller ufullstendige og feilene eller manglene ikke må anses uvesentlige.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">En eller flere manglende eller uriktige opplysninger om samme arbeidstaker eller samme oppdragstaker regnes som en forsømmelse. Hvis samme forhold gjelder flere arbeidstakere eller oppdragstakere, regnes det som like mange forsømmelser som antall arbeidstakere eller oppdragstakere feilen berører.</article></article><article class="legalArticle" data-lovdata-URL="LTI/forskrift/1994-07-14-725/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Frafallelse av gebyr</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Gebyr skal ikke ilegges dersom alle opplysningene i rett tid er levert fra andre opplysningspliktige. Hvis den opplysningspliktige innen 3 uker etter at melding om gebyr er kommet fram, godtgjør at feilen skyldes årsaker som han ikke kan lastes for, kan Sentralskattekontoret for utenlandssaker frafalle gebyret helt eller delvis. Gebyr skal frafalles dersom oppdragstaker eller arbeidstaker godtgjør at vedkommende rettidig har innlevert fullstendig selvangivelse og at de relevante skatteforpliktelser fullt ut er oppfylt på det tidspunkt den mangelfulle rapporteringen blir oppdaget.</article></article><article class="legalArticle" data-lovdata-URL="LTI/forskrift/1994-07-14-725/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forholdet mellom gebyr og tvangsmulkt</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Det kan ikke ilegges gebyr etter ligningsloven § 10-8 og tvangsmulkt etter samme lov § 10-6 for samme forhold i samme tidsrom.</article></article><article class="legalArticle" data-lovdata-URL="LTI/forskrift/1994-07-14-725/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Den som er ilagt gebyr eller blir gjort solidarisk ansvarlig etter § 2 kan påklage vedtaket til Skattedirektoratet innen tre uker etter at melding om vedtaket er kommet fram. I vedtaket kan det angis utløpsdato for klagefristen. Denne skal i så fall regnes fra den dagen vedtaket sendes. Dog skal fristen ikke være kortere enn bestemt i første punktum.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1994-07-14-725/KAPITTEL_2" data-partID="k2"><h2>II Ikrafttredelse</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Denne forskrift trer i kraft 1. september 1994 med virkning for oppgavesvikt fra da.</article></section></main></body></html>