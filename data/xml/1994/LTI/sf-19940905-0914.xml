<!DOCTYPE html><html lang="no"><head><title>Forskrift om statstilskudd til nedskriving av transport- og kjørekostnader for bilbensin og autodiesel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:09</dd><dt class="legacyID">Datokode</dt><dd class="legacyID">FOR-1994-09-05-914</dd><dt class="dokid">DokumentID</dt><dd class="dokid">LTI/forskrift/1994-09-05-914</dd><dt class="ministry">Departement</dt><dd class="ministry"><ul><li>Administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 21</dd><dt class="dateInForce">I kraft fra</dt><dd class="dateInForce">1994-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-01-01-77</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-65</li></ul></dd><dt class="dateOfPublication">Kunngjort</dt><dd class="dateOfPublication">1994-11-07</dd><dt class="title">Tittel</dt><dd class="title">Forskrift om statstilskudd til nedskriving av transport- og kjørekostnader for bilbensin og autodiesel.</dd><dt class="miscInformation">Annet om dokumentet</dt><dd class="miscInformation">Fastsatt av Konkurransetilsynet 5. september 1994 med hjemmel i lov av 11. juni 1993 nr. 65 om konkurranse i ervervsvirksomhet.</dd><dt class="refid">RefID</dt><dd class="refid">forskrift/1994-09-05-914</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om statstilskudd til nedskriving av transport- og kjørekostnader for bilbensin og autodiesel.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/1994-09-05-914" id="dokument"><h1>Forskrift om statstilskudd til nedskriving av transport- og kjørekostnader for bilbensin og autodiesel.</h1><article class="legalP" data-absoluteaddress="/ledd/1/" id="ledd-1">Av de midler Stortinget bevilger til regulering av prisene, vil det til nedskriving av transport- og kjørekostnader for bilbensin og autodiesel bli utbetalt tilskudd etter disse regler:</article><article class="legalArticle" data-lovdata-URL="LTI/forskrift/1994-09-05-914/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For bilbensin og autodiesel som blir levert i bulk fra importør eller produsent til bensinstasjoner eller forbrukere, skal det utbetales tilskudd til nedskriving av transport- og kjørekostnader. For leverandør av autodiesel på emballasje ytes ikke tilskudd.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tilskuddet skal tilsvare det beløp som de lovlige transport- og kjørekostnader samt bom-, bru- og fergepenger overstiger 7 øre pr. liter med, inklusive merverdiavgift.</article></article><article class="legalArticle" data-lovdata-URL="LTI/forskrift/1994-09-05-914/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For autodiesel levert med tankbil fra forhandler til forbrukere i det sydlige Norge til og med Nord-Trøndelag fylke skal det utbetales tilskudd til nedskriving av transport- og kjørekostnader. Tilskuddet skal tilsvare differansen mellom lovlig beløp pr. liter for transport- og kjørekostnader på forbrukernes sted og det lovlige beløp for transport- og kjørekostnader på det sted forhandleren mottok varen fra importør eller produsent. Tilskudd utbetales dog bare for den del av de samlede transport- og kjøretillegg som overstiger 7 øre pr. liter, inklusive merverdiavgift.</article></article><article class="legalArticle" data-lovdata-URL="LTI/forskrift/1994-09-05-914/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For bilbensin på fat levert fra importør eller produsent til forhandler i Nordland, Troms og Finnmark ytes tilskudd til nedskriving av prisene med 18 øre pr. liter, inklusive merverdiavgift.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Tilskuddsordningen skal bare gjøres gjeldende ved levering til forhandlere som er listeført i selskapene og godkjent av Konkurransetilsynet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved eventuelle forandringer i listen skal det gis en redegjørelse for hvilke forhold som betinger at en ny forhandler blir opptatt på listen eller en tidligere forhandler blir strøket av listen.</article></article><article class="legalArticle" data-lovdata-URL="LTI/forskrift/1994-09-05-914/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">En forutsetning for tildeling av tilskudd etter disse forskrifter er at engrosprisene før transporttillegg er like over hele landet.</article></article><article class="legalArticle" data-lovdata-URL="LTI/forskrift/1994-09-05-914/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Krav om tilskudd etter denne forskriftens §§ 1 og 3 skal sendes Konkurransetilsynet. For levering i en kalendermåned sendes tilskuddskrav innen utløpet av den derpå følgende måned. Krav om tilskudd må være underskrevet av firmaets ansvarlige leder. Det må inneholde nøyaktig beregning av det fremsatte tilskuddskrav, med opplysninger om varemottaker, vareslag og det kvantum som er levert i måneden. Beregningen må være attestert av firmaets ansvarlige leder og revisor.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Gjenpart av de salgsdokumenter og de øvrige dokumenter som kan bekrefte de leveranser som det kreves tilskudd for, skal være tilgjengelige i firmaet for kontroll.</article></article><article class="legalArticle" data-lovdata-URL="LTI/forskrift/1994-09-05-914/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Krav om tilskudd etter denne forskriftens § 2 sendes til importør eller produsent, for videresending til Konkurransetilsynet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Forhandlerens krav om tilskudd må være underskrevet av firmaets ansvarlige leder. Det må inneholde en nøyaktig beregning av det fremsatte tilskuddskrav, med opplysninger om varemottakers navn og adresse med postnummer, vareslag, kvantum og dato for levering. Det må videre opplyses om hvilket sted forhandleren har mottatt varen fra importør eller produsent. Oppgavene må være attestert av firmaets ansvarlige leder.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Gjenpart av de salgsdokumenter (fakturaer, regninger o.l.), innkjøpsfaktura fra produsent eller importør og øvrige dokumenter som kan bekrefte de leveranser som det kreves tilskudd for, skal være tilgjengelig hos forhandler for kontroll.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Importør eller produsent videresender samlet krav fra tilknyttede forhandlere, sammen med ovennevnte dokumentasjon.</article></article><article class="legalArticle" data-lovdata-URL="LTI/forskrift/1994-09-05-914/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Med bensin menes i denne forskriften også metanolbensin. Med autodiesel menes også lettdiesel.</article></article><article class="legalArticle" data-lovdata-URL="LTI/forskrift/1994-09-05-914/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskriften trer i kraft 1. oktober 1994. Samtidig oppheves forskrift av 1. januar 1994 nr. 77 om statstilskudd til nedskriving av transport- og kjørekostnader for bilbensin og autodiesel.</article></article></main></body></html>