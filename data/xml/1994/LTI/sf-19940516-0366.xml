<!DOCTYPE html><html lang="no"><head><title>Forskrift om tilskott til skogkultur.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:04</dd><dt class="legacyID">Datokode</dt><dd class="legacyID">FOR-1994-05-16-366</dd><dt class="dokid">DokumentID</dt><dd class="dokid">LTI/forskrift/1994-05-16-366</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 9</dd><dt class="dateInForce">I kraft fra</dt><dd class="dateInForce">1994-05-16</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-05-15-337</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-06-28</dd><dt class="title">Tittel</dt><dd class="title">Forskrift om tilskott til skogkultur.</dd><dt class="miscInformation">Annet om dokumentet</dt><dd class="miscInformation">Fastsett av Landbruksdepartementet 16. mai 1994 med heimel i det årlege budsjettvedtaket i Stortinget.</dd><dt class="refid">RefID</dt><dd class="refid">forskrift/1994-05-16-366</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til skogkultur.<ul class="tocSubUl"><li>§ 1. Formål</li><li>§ 2. Verkeområde</li><li>§ 3. Vilkår for å få tilskott</li><li>§ 4. Tiltak det kan givast tilskott til</li><li>§ 5. Søknad om tilskott</li><li>§ 6. Godkjenning</li><li>§ 7. Utbetaling</li><li>§ 8. Tilbakebetaling</li><li>§ 9. Kontroll</li><li>§ 10. Dispensasjon</li><li>§ 11. Klage</li><li>§ 12. Ikraftsetjing</li><li>Vedlegg. Definisjon av skogstrøk i austlandsfylka og Aust-Agder</li></ul></li></ul></dd></dl></header><main class="documentBody" data-lovdata-URL="LTI/forskrift/1994-05-16-366" id="dokument"><h1>Forskrift om tilskott til skogkultur.</h1><article class="legalArticle" data-lovdata-URL="LTI/forskrift/1994-05-16-366/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskottsordninga er å stimulere til etablering og oppbygging av kvalitetsskog samtidig som miljøverdiane knytte til biologisk mangfald, landskapsbilete, kulturminne og friluftsliv skal takast vare på og utviklast.</article></article><article class="legalArticle" data-lovdata-URL="LTI/forskrift/1994-05-16-366/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Verkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskottsordninga gjeld alle eigedomskategoriar med unntak av eigedommar i skogstrøka i austlandsfylka og Aust-Agder (sjå vedlegg) som har eit nyttbart balansekvantum på over 3.000 m<sup>3</sup> i vedkommande kommune etter skogbruksplanen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Berre eigedommar med over 10 daa produktiv skogmark kan få tilskott om dei ikkje blir drivne saman med anna skogmark.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Ordninga omfattar både natur- og kulturforynging.</article></article><article class="legalArticle" data-lovdata-URL="LTI/forskrift/1994-05-16-366/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å få tilskott</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Desse vilkåra må vere oppfylte for at tilskott kan bli gitt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Tiltaket skal vere samfunnsøkonomisk lønnsamt. Dette inneber m.a. at forholda må liggje til rette for eit økonomisk lønnsamt skogbruk i området og at ein ventar at tiltaket vil gi rimeleg forrenting. Tiltak som fører til særlege skadar på spesielle miljøverdiar, skal ikkje ha tilskott.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Tiltaket skal vere skogfagleg og miljømessig forsvarleg utført. Ved planlegging og gjennomføring av tiltaket skal det takast omsyn til biologisk mangfald, landskapsbilete, kulturminne, friluftsliv og erosjonsfare. Tiltaket skal vere tilpassa vekseplassen, og det skal leggjast vekt på treslagblanding der tilhøva ligg til rette for det.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Feltet skal vere minst 2 daa. Det givast berre tilskott til tiltak som tek sikte på virkesproduksjon.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">For at det kan utbetalast tilskott til inngjerding, grøfting og tiltak i vernskog, må kommunen på førehand ha godkjent tiltaket. Kommunen kan i tillegg krevje førehandsgodkjenning for andre tiltak der det i samband med verneplanarbeid eller tilsvarande er påvist spesielle miljøverdiar.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">All pliktig skogavgift skal vere innbetalt.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1">Skogeigaren har plikt til å utføre nødvendig for- og etterarbeid og må gi relevante opplysningar, vise felt og akseptere dei kontrolltiltaka som skogbruksstyresmaktene fastset.</article></article></li></ul></article></article><article class="legalArticle" data-lovdata-URL="LTI/forskrift/1994-05-16-366/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tiltak det kan givast tilskott til</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fylkesmannen fastset kva for tiltak av dei som er nemnde i denne paragrafen som kan få tilskott, og kor stort tilskottet skal vere i ulike område.</article> <article class="defaultP" margin-top="true">A. Etablering av skog<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Klargjering av foryngingsfelt ved skogreising. Dette gjeld ikkje grøfting og bruk av kjemiske middel.</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Grøfting på fastmark der det er nødvendig for å foryngje skog etter hogst.</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">Markflekking.</article></article></li><li data-li-identifier="4)" data-name="4)"><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">4)</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">Planting og såing. Det blir ikkje gitt tilskott der forholda ligg til rette for å få tilfredsstillande virkeskvalitet ved naturleg forynging av bar- og/eller lauvtre.</article></article></li><li data-li-identifier="5)" data-name="5)"><article class="listArticle" data-absoluteaddress="/paragraf/4/ledd/1/punkt/5/" id="paragraf-4-ledd-1-punkt-5"><span class="data-originalId">5)</span><article class="legalP" data-absoluteaddress="/paragraf/4/ledd/1/punkt/5/ledd/1/" id="paragraf-4-ledd-1-punkt-5-ledd-1">Inngjerding av omsyn til forynginga.</article></article></li><li data-li-identifier="6)" data-name="6)"><article class="listArticle" data-absoluteaddress="/paragraf/4/ledd/1/punkt/6/" id="paragraf-4-ledd-1-punkt-6"><span class="data-originalId">6)</span><article class="legalP" data-absoluteaddress="/paragraf/4/ledd/1/punkt/6/ledd/1/" id="paragraf-4-ledd-1-punkt-6-ledd-1">Gjødsling.</article></article></li><li data-li-identifier="7)" data-name="7)"><article class="listArticle" data-absoluteaddress="/paragraf/4/ledd/1/punkt/7/" id="paragraf-4-ledd-1-punkt-7"><span class="data-originalId">7)</span><article class="legalP" data-absoluteaddress="/paragraf/4/ledd/1/punkt/7/ledd/1/" id="paragraf-4-ledd-1-punkt-7-ledd-1">Tiltak mot rote.</article></article></li></ul></article> <article class="defaultP" margin-top="true">B. Stell av foryngingsfelt og ungskog<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/4/ledd/1/punkt/8/" id="paragraf-4-ledd-1-punkt-8"><span class="data-originalId">1)</span><article class="legalP" data-absoluteaddress="/paragraf/4/ledd/1/punkt/8/ledd/1/" id="paragraf-4-ledd-1-punkt-8-ledd-1">Suppleringsplanting og -såing for å få tilfredsstillande tettleik.</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/4/ledd/1/punkt/9/" id="paragraf-4-ledd-1-punkt-9"><span class="data-originalId">2)</span><article class="legalP" data-absoluteaddress="/paragraf/4/ledd/1/punkt/9/ledd/1/" id="paragraf-4-ledd-1-punkt-9-ledd-1">Vegetasjonskontroll og avstandsregulering. Dette gjeld ikkje ved bruk av kjemiske middel. Der ein ønskjer granskog, bør det vere meir enn 10% lauvtre.</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/4/ledd/1/punkt/10/" id="paragraf-4-ledd-1-punkt-10"><span class="data-originalId">3)</span><article class="legalP" data-absoluteaddress="/paragraf/4/ledd/1/punkt/10/ledd/1/" id="paragraf-4-ledd-1-punkt-10-ledd-1">Stammekvisting.</article></article></li><li data-li-identifier="4)" data-name="4)"><article class="listArticle" data-absoluteaddress="/paragraf/4/ledd/1/punkt/11/" id="paragraf-4-ledd-1-punkt-11"><span class="data-originalId">4)</span><article class="legalP" data-absoluteaddress="/paragraf/4/ledd/1/punkt/11/ledd/1/" id="paragraf-4-ledd-1-punkt-11-ledd-1">Tiltak mot rote.</article></article></li><li data-li-identifier="5)" data-name="5)"><article class="listArticle" data-absoluteaddress="/paragraf/4/ledd/1/punkt/12/" id="paragraf-4-ledd-1-punkt-12"><span class="data-originalId">5)</span><article class="legalP" data-absoluteaddress="/paragraf/4/ledd/1/punkt/12/ledd/1/" id="paragraf-4-ledd-1-punkt-12-ledd-1">Grøftereinsk og suppleringsgrøfting.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Planleggings- og administrasjonsutgifter på inntil 15% av lønnskostnadene for arbeidet på eit felt kan godkjennast som grunnlag for utrekning av tilskott.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kan ikkje givast tilskott til kjøp av utstyr.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Fylkesmannen kan gi nærare retningsliner om praktiseringa av denne paragrafen i samsvar med den årlege tildelinga av tilskottsmidlar frå departementet.</article></article><article class="legalArticle" data-lovdata-URL="LTI/forskrift/1994-05-16-366/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om tilskott</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om tilskott til utførte skogkulturtiltak skal sendast til kommunen snarast mogleg og seinast eit år frå utgangen av det kalenderåret investeringa blei gjennomført.</article></article><article class="legalArticle" data-lovdata-URL="LTI/forskrift/1994-05-16-366/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kommunen avgjer om eit skogkulturtiltak skal få tilskott.</article></article><article class="legalArticle" data-lovdata-URL="LTI/forskrift/1994-05-16-366/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkesmannen utbetaler tilskottet. Skogeigaren skal gjerast merksam på vilkåra som er knytte til utbetalinga, jf. § 3.</article></article><article class="legalArticle" data-lovdata-URL="LTI/forskrift/1994-05-16-366/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskottet kan krevjast tilbakebetalt frå eigaren, heilt eller delvis, om vilkåra for tilskottet ikkje er oppfylte, eller arealet blir omdisponert til anna formål enn skogproduksjon.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Beløpet som skal tilbakebetalast, skal inkludere renter frå tidspunktet då utbetalinga skjedde. Renta skal vere 3 prosenteiningar høgare enn renta på renteberande lån til skogsvegar i Statens Landbruksbank då kravet om tilbakebetaling blei sett fram. Maksimal tilbakebetalingstid er 5 år, men kommunen kan setje kortare frist.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Beløpet som skal tilbakebetalast, kan trekkjast inn ved reduksjon i andre tilskott frå budsjettet for Landbruksdepartementet.</article></article><article class="legalArticle" data-lovdata-URL="LTI/forskrift/1994-05-16-366/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kommunen skal i nødvendig utstrekning kontrollere dei iverksette investeringane og dei utførte tiltaka før tilskottet blir utbetalt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Gjennom stikkprøver av foryngingsfelta skal kommunen kontrollere at dei nødvendige tiltaka er utførte på ein skogbruksfagleg og miljømessig tilfredsstillande måte. Resultata av kontrollen skal rapporterast til fylkesmannen på skjemaet for resultatkontroll av foryngingsfelt frå Landbruksdepartementet.</article></article><article class="legalArticle" data-lovdata-URL="LTI/forskrift/1994-05-16-366/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Landbruksdepartementet eller den departementet gir fullmakt, kan dispensere frå denne forskrifta.</article></article><article class="legalArticle" data-lovdata-URL="LTI/forskrift/1994-05-16-366/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak gjorde av kommunen med heimel i denne forskrifta kan klagast til fylkesmannen. Elles gjeld føresegnene i kap. VI i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1994-05-16-366/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikraftsetjing</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrifta trer i kraft 16. mai 1994.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Samstundes blir forskrift av 15. mai 1991 nr. 337 om statstilskudd til skogkultur og skogreising, oppheva.</article></article><section class="section" data-name="vedlegg" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1994-05-16-366/KAPITTEL_1" data-partID="k1"><h2>Vedlegg. Definisjon av skogstrøk i austlandsfylka og Aust-Agder</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Med skogstrøk i austlandsfylka og Aust-Agder meiner ein i denne forskrifta: Fylka Østfold, Akershus, Oslo, Hedmark, Oppland, Buskerud, Vestfold, Telemark og Aust-Agder med unntak av:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/1/" id="kapittel-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/1/ledd/1/" id="kapittel-1-ledd-1-punkt-1-ledd-1">Trysil, Stor-Elvdal, Rendalen, Engerdal, Tolga, Tynset, Alvdal, Folldal og Os i Hedmark.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/2/" id="kapittel-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/2/ledd/1/" id="kapittel-1-ledd-1-punkt-2-ledd-1">Dovre, Lesja, Skjåk, Lom, Vågå, Nord-Fron, Sel, Sør-Fron, Ringebu, Øyer, Gausdal, Torpa i Nordre Land kommune, Sør-Aurdal, Etnedal, Nord-Aurdal, Vestre Slidre, Øystre Slidre og Vang i Oppland.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/3/" id="kapittel-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/3/ledd/1/" id="kapittel-1-ledd-1-punkt-3-ledd-1">Flå, Nes, Gol, Hemsedal, Ål, Hol, Eggedal i Sigdal kommune, Rollag og Nore og Uvdal i Buskerud.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/4/" id="kapittel-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/4/ledd/1/" id="kapittel-1-ledd-1-punkt-4-ledd-1">Jomfruland i Kragerø kommune, Tinn, Seljord, Kviteseid, Nissedal, Fyresdal, Tokke, Vinje, Tinnsjøområdet i kommunane Notodden og Hjartdal og Tuddal sokn i Hjartdal kommune i Telemark.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/5/" id="kapittel-1-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/5/ledd/1/" id="kapittel-1-ledd-1-punkt-5-ledd-1">Risør, Arendal, Grimstad, Tvedestrand, Lillesand, Valle, Bykle og dei delane av kommunane Gjerstad, Vegårshei, Froland, Birkenes og Åmli i Aust-Agder som ligg sør for geologisk skiljeline mellom Telemarks- og Kongsberg-Bamble-formasjonen.</article></article></li></ul></article></section></main></body></html>