<!DOCTYPE html><html lang="no"><head><title>Forskrift om frakttilskudd for egg og krav til godkjenning av eggpakkerier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:52</dd><dt class="legacyID">Datokode</dt><dd class="legacyID">FOR-1994-07-15-912</dd><dt class="dokid">DokumentID</dt><dd class="dokid">LTI/forskrift/1994-07-15-912</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 21</dd><dt class="dateInForce">I kraft fra</dt><dd class="dateInForce">1994-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-12-20-1139</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1994-11-07</dd><dt class="title">Tittel</dt><dd class="title">Forskrift om frakttilskudd for egg og krav til godkjenning av eggpakkerier.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 15. juli 1994 i medhold av Grunnloven § 75 og jordbruksoppgjøret og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1994-07-15-912</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frakttilskudd for egg og krav til godkjenning av eggpakkerier.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår</li><li>§ 4. Tilskudd</li><li>§ 5. Søknad, saksbehandling</li><li>§ 6. Kontroll</li><li>§ 7. Utbetaling</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1994-07-15-912" id="dokument"><h1>Forskrift om frakttilskudd for egg og krav til godkjenning av eggpakkerier.</h1><article class="legalArticle" data-lovdata-URL="LTI/forskrift/1994-07-15-912/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskuddsordningen skal medvirke til å utjevne fraktkostnadene ved innfrakt av egg fra produsent til godkjent eggpakkeri. Ordningen skal også bidra til å effektivisere innfrakten og stimulere til omsetning via godkjente eggpakkerier.</article></article><article class="legalArticle" data-lovdata-URL="LTI/forskrift/1994-07-15-912/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Et godkjent eggpakkeri er i denne sammenheng et anlegg for sortering, kvalitetskontroll og emballering av egg. Anlegget skal være godkjent av Landbruksdepartementet, og virksomheten må tilfredsstille de offentlige kvalitetsforskrifter som gjelder behandling av næringsmidler. I tillegg skal følgende krav oppfylles:</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Pakkeriet må være i stand til å drive regulær engrosforretning i egg og til å utføre alle de funksjoner som vanligvis tillegges en grossist, herunder sortering, pakking, lagring og distribusjon av egg. Pakkeriet skal videre være forpliktet til å etterfølge at egg som frambys i forbrukeremballasje tilfredsstiller følgende krav:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Luftrommet: Ikke over 5 mm. Regelmessig og faststående.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">Plommen: Ikke synbar til svakt synbar. Ingen merkbar omrisslinje. Må ved støtvis dreiing av egget ikke bevege seg vesentlig fra midten.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">Hviten: Fast og klar, uten flekker eller synlig streng.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/4/" id="paragraf-2-ledd-2-punkt-4"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/4/ledd/1/" id="paragraf-2-ledd-2-punkt-4-ledd-1">Skallet: Rent. Helt. Jevn struktur.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/5/" id="paragraf-2-ledd-2-punkt-5"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/5/ledd/1/" id="paragraf-2-ledd-2-punkt-5-ledd-1">Andre krav: Normal, god form. Fri for fremmed lukt. Ingen blodflekker eller fremmede legemer.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/6/" id="paragraf-2-ledd-2-punkt-6"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/6/ledd/1/" id="paragraf-2-ledd-2-punkt-6-ledd-1">Sortering: Eggene skal sorteres i vektklasser som samsvarer med internasjonale 5-gramsintervaller.</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Godkjente pakkerier har rett til å merke eggemballasjen med «kvalitetssortert ved eggpakkeri godkjent av Landbruksdepartementet».</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Pakkeriet må ha skriftlig kontraktmessig avtale om løpende mottak av egg fra minst 20 produsenter utenom eventuelle produsentenheter tilknyttet egen virksomhet. Hver produsent må ha en årlig leveranse på minst 500 kg pr. år, og samlet mottak fra produsentene pr. år må være på minst 50 tonn egg.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Ved oppstarting av nye eggpakkerier kan departementet fravike kravet om minst 20 produsenter dersom det legges fram leveransekontrakter som viser at årlig mottak blir på mer enn 50 tonn egg. Godkjenningen skal i slike tilfeller være midlertidig, (se ellers § 6 siste ledd).</article></article><article class="legalArticle" data-lovdata-URL="LTI/forskrift/1994-07-15-912/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For egg som leveres til godkjent eggpakkeri, kan det gis tilskudd til nedskriving av fraktkostnadene ved transport fra produsent til nærmeste godkjente eggpakkeri. Som grunnlag for utbetaling av tilskudd fastsettes sonetall for hver enkelt kommune, basert på gjennomsnittlig avstand fra kommunen til nærmeste godkjente eggpakkeri (jfr. § 5).</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Strekninger med ferje i fraktruta gis to sonetillegg pr. ferje begrenset til to ferjer. Det gis ikke sonetillegg utover sone 6.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For kommuner hvor det nyttes ferjetransport bare fra en del av kommunen kan denne delen av kommunen legges i en avvikende sone.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Tilskudd kan bare utbetales for egg som omsettes gjennom godkjent eggpakkeri.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Det skal i søknadsoppgaven om tilskudd angis mengde egg mottatt i de forskjellige soner – også for soner uten tilskudd.</article></article><article class="legalArticle" data-lovdata-URL="LTI/forskrift/1994-07-15-912/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskudd</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskuddet er differensiert etter følgende soner:<table><thead><tr><th data-text-align="center" data-vertical-align="top">Sone</th><th data-text-align="center" data-vertical-align="top">km-avstand</th></tr></thead><tbody><tr><td data-text-align="center" data-vertical-align="top">0</td><td data-text-align="center" data-vertical-align="top">0-100</td></tr><tr><td data-text-align="center" data-vertical-align="top">1</td><td data-text-align="center" data-vertical-align="top">101-150</td></tr><tr><td data-text-align="center" data-vertical-align="top">2</td><td data-text-align="center" data-vertical-align="top">151-200</td></tr><tr><td data-text-align="center" data-vertical-align="top">3</td><td data-text-align="center" data-vertical-align="top">201-250</td></tr><tr><td data-text-align="center" data-vertical-align="top">4</td><td data-text-align="center" data-vertical-align="top">251-300</td></tr><tr><td data-text-align="center" data-vertical-align="top">5</td><td data-text-align="center" data-vertical-align="top">301-350</td></tr><tr><td data-text-align="center" data-vertical-align="top">6</td><td data-text-align="center" data-vertical-align="top">over 350</td></tr></tbody></table></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilskuddsatsen i de enkelte soner fastsettes ved jordbruksoppgjøret. Omsetningsrådet kan justere satsene for å tilpasse forbruket til bevilgningen.</article></article><article class="legalArticle" data-lovdata-URL="LTI/forskrift/1994-07-15-912/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, saksbehandling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Omsetningsrådet administrerer tilskuddsordningen og utarbeider de nødvendige søknads-/registeringsskjemaer for dette. Samme instans foreslår soneplassering for de enkelte kommuner. Endelig soneplassering fastsettes av Landbruksdepartementet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Omsetningsrådet skal ved årets utløp sende melding med oppgave over tilskuddsbeløpenes fordeling på de enkelte pakkerier og soner til Landbruksdepartementet, Norges Bondelag og Norsk Bonde- og Småbrukarlag.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Søknad om å komme med i tilskuddsordningen sendes Omsetingsrådet. Månedlige oppgaver skal av kontrollhensyn sendes Omsetningsrådet innen den 30. i påfølgende måned. Den årlige revisorbekreftede oppgaven skal sendes innen 1. mars hvert år.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Alle oppgavene skal undertegnes av ansvarshavende person i eggpakkeriet. Ved for sen innsending av oppgavene, eller ved innsending av feilaktige oppgaver, kan Omsetingsrådet foreta en skjønnsmessig avkorting i tilskuddsbeløpet eller avvise søknaden helt.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">For riksrevisjonens kontroll må kopi av avregningene oppbevares på eggpakkeriene.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Søknad om godkjenning av eggpakkeri skal sendes gjennom Omsetningsrådet til Landbruksdepartementet.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Følgende uttalelser skal legges ved søknaden:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/7/punkt/1/" id="paragraf-5-ledd-7-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/7/punkt/1/ledd/1/" id="paragraf-5-ledd-7-punkt-1-ledd-1">Uttalelse fra Arbeidstilsynet om arbeidstekniske spørsmål.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/7/punkt/2/" id="paragraf-5-ledd-7-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/7/punkt/2/ledd/1/" id="paragraf-5-ledd-7-punkt-2-ledd-1">Uttalelse fra vedkommende helseråd om hygieniske spørsmål.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/7/punkt/3/" id="paragraf-5-ledd-7-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/7/punkt/3/ledd/1/" id="paragraf-5-ledd-7-punkt-3-ledd-1">Uttalelse fra Omsetningsrådet om hvorvidt de øvrige vilkår for godkjenning kan anses oppfylt.</article></article></li></ul></article></article><article class="legalArticle" data-lovdata-URL="LTI/forskrift/1994-07-15-912/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Landbruksdepartementet, Omsetningsrådet eller den de bemyndiger fører kontroll med at vilkårene i forskriften er oppfylt. Eggpakkeriene plikter å legge fram de dokumenter som kan anses nødvendig for å gjennomføre kontrollen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Det kontrollorgan som er tillagt myndighet etter kvalitetsforskriften for egg fører tilsyn med at pakkeriene har det utstyr som er krevd, og at sortering og lagring utføres i samsvar med bestemmelsene i forskriften. Tilskudd skal ikke utbetales hvis godkjenningsbetingelsene ikke er oppfylt.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Ved større mangler kan Landbruksdepartementet trekke godkjenningen tilbake. Ny godkjenning kan ikke gis før det er kontrollert at manglene er utbedret.</article></article><article class="legalArticle" data-lovdata-URL="LTI/forskrift/1994-07-15-912/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Det skal utbetales et fast månedlig beløp til hvert pakkeri eller grupper av pakkerier ut fra erfaringstall og med en årlig balansering mellom revisorbekreftet oppgave fra pakkeriet og de foreløpig utbetalte beløp. Det er ikke anledning til å overdra krav på tilskudd til eie eller pant.</article></article><article class="legalArticle" data-lovdata-URL="LTI/forskrift/1994-07-15-912/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskuddet eller deler av det kan kreves tilbakebetalt dersom det er foretatt feilutbetalinger eller dersom det viser seg at vilkårene ikke er oppfylt.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Det kan kreves rente tilsvarende morarente ved tilbakebetaling.</article></article><article class="legalArticle" data-lovdata-URL="LTI/forskrift/1994-07-15-912/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Landbruksdepartementet kan i særlige tilfeller fravike bestemmelser i forskriften. Dispensasjonen må ikke stride mot formålet med tilskuddsordningen. Eventuell søknad om dispensasjon skal fremmes via Omsetningsrådet.</article></article><article class="legalArticle" data-lovdata-URL="LTI/forskrift/1994-07-15-912/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er fattet i medhold av forskriften gir klagerett etter lov av 10. februar 1967 om behandlingsmåten i forvaltningssaker. Eventuelle klager sendes Landbruksdepartementet via Omsetningsrådet.</article></article><article class="legalArticle" data-lovdata-URL="LTI/forskrift/1994-07-15-912/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft fra 1. juli 1994. Fra samme tidspunkt oppheves forskrift av 20. desember 1988 nr. 1139 om frakttilskudd for egg og krav til godkjenning av eggpakkerier.</article></article></main></body></html>