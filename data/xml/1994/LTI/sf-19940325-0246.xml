<!DOCTYPE html><html lang="no"><head><title>Forskrift om deponering, innsamling og gjenvinning av kasserte dekk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:32</dd><dt class="legacyID">Datokode</dt><dd class="legacyID">FOR-1994-03-25-246</dd><dt class="dokid">DokumentID</dt><dd class="dokid">LTI/forskrift/1994-03-25-246</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 6</dd><dt class="dateInForce">I kraft fra</dt><dd class="dateInForce">1995-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>lov/1976-06-11-79/§5</li><li>forskrift/1990-09-07-730</li></ul></dd><dt class="dateOfPublication">Kunngjort</dt><dd class="dateOfPublication">1994-04-29</dd><dt class="title">Tittel</dt><dd class="title">Forskrift om deponering, innsamling og gjenvinning av kasserte dekk.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 25. mars 1994 med hjemmel i lov av 11. juni 1976 nr. 79 om produktkontroll § 4 litra b og § 5, jf. kgl.res. av 7. september 1990 nr. 730.</dd><dt class="refid">RefID</dt><dd class="refid">forskrift/1994-03-25-246</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om deponering, innsamling og gjenvinning av kasserte dekk.<ul class="tocSubUl"><li>§ 1. Hva forskriften regulerer</li><li>§ 2. Formål</li><li>§ 3. Definisjoner</li><li>§ 4. Forbud mot deponering</li><li>§ 5. Mottaks- og henteplikt</li><li>§ 6. Gjenvinningsplikt</li><li>§ 7. Rapporteringsplikt</li><li>§ 8. Opplysningsplikt</li><li>§ 9. Tilsyn og unntak</li><li>§ 10. Tvangsmulkt</li><li>§ 11. Klage</li><li>§ 12. Straff</li><li>§ 13. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1994-03-25-246" id="dokument"><h1>Forskrift om deponering, innsamling og gjenvinning av kasserte dekk.</h1><article class="legalArticle" data-lovdata-URL="LTI/forskrift/1994-03-25-246/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften regulerer</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften regulerer innsamling og gjenvinning av kasserte dekk.</article></article><article class="legalArticle" data-lovdata-URL="LTI/forskrift/1994-03-25-246/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med forskriften er å redusere de miljøproblemer dekk forårsaker når de ender som avfall på deponi m.v. ved å sikre høy grad av gjenvinning av kasserte dekk.</article></article><article class="legalArticle" data-lovdata-URL="LTI/forskrift/1994-03-25-246/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med dekk menes i denne forskriften dekk til motorvogn og tilhenger/tilhengerredskap, jf. forskrift av 25. januar 1990 nr. 92 om krav til kjøretøy § 1-1.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Med gjenvinning menes i denne forskrift nyttiggjøring av kasserte dekk i form av ombruk, materialgjenvinning og energiutnyttelse.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Med forurensningsmyndighet menes i denne forskrift Statens forurensningstilsyn (SFT) eller den Miljøverndepartementet bemyndiger.</article></article><article class="legalArticle" data-lovdata-URL="LTI/forskrift/1994-03-25-246/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot deponering</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å deponere dekk på fyllplass dersom ikke forurensningsmyndigheten har gitt særskilt tillatelse til dette.</article></article><article class="legalArticle" data-lovdata-URL="LTI/forskrift/1994-03-25-246/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Mottaks- og henteplikt</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Forhandler av dekk har plikt til å ta kasserte dekk vederlagsfritt i retur. Plikten er begrenset til en rimelig mengde av den kategori dekk forhandleren omsetter.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Produsent/importør har plikt til å hente kasserte dekk vederlagsfritt i tilsvarende geografiske områder av landet hvor produsentens/importørens dekk er omsatt. Første ledd 2. punkt gjelder tilsvarende.</article></article><article class="legalArticle" data-lovdata-URL="LTI/forskrift/1994-03-25-246/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gjenvinningsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Produsent/importør av dekk har plikt til å sørge for at de kasserte dekk de har ansvar for etter § 5 blir gjenvunnet. Gjenvinningsplikten kan oppfylles ved tredjemann.</article></article><article class="legalArticle" data-lovdata-URL="LTI/forskrift/1994-03-25-246/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapporteringsplikt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Produsent/importør skal årlig rapportere til forurensningsmyndigheten om produksjon og import av dekk og om innsamling og gjenvinning av kasserte dekk. Det kan fastsettes nærmere retningslinjer for hvordan rapporteringen skal skje. Rapporteringsplikten kan oppfylles ved tredjemann.</article></article><article class="legalArticle" data-lovdata-URL="LTI/forskrift/1994-03-25-246/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">For å kontrollere gjennomføring av bestemmelsene etter denne forskriften kan forurensningsmyndigheten gi pålegg om opplysninger om import og produksjon av dekk og om anvendelse av kasserte dekk. Vedtak om opplysningsplikt kan treffes overfor produsenter, importører, tollmyndighetene, konsesjonsinnehavere for fyllplasser og bedrifter som gjenvinner kasserte dekk.</article></article><article class="legalArticle" data-lovdata-URL="LTI/forskrift/1994-03-25-246/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og unntak</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forurensningsmyndigheten fører tilsyn med at bestemmelsen i denne forskriften overholdes og kan i særlige tilfeller gjøre unntak fra forskriften.</article></article><article class="legalArticle" data-lovdata-URL="LTI/forskrift/1994-03-25-246/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For å sikre at bestemmelsene i denne forskriften eller vedtak truffet i medhold av den blir gjennomført, kan forurensningsmyndigheten ilegge tvangsmulkt i medhold av lov om produktkontroll § 13.</article></article><article class="legalArticle" data-lovdata-URL="LTI/forskrift/1994-03-25-246/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak truffet i medhold av denne forskriften kan påklages til Miljøverndepartementet eller den Miljøverndepartementet bemyndiger.</article></article><article class="legalArticle" data-lovdata-URL="LTI/forskrift/1994-03-25-246/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Overtredelse av denne forskriften eller vedtak truffet i medhold av denne forskriften, straffes etter lov om produktkontroll § 12 hvis ikke strengere straffebestemmelse kommer til anvendelse.</article></article><article class="legalArticle" data-lovdata-URL="LTI/forskrift/1994-03-25-246/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. januar 1995 for dekk til person- og varebiler, busser, lastebiler, motorsykler og tilhengerutstyr til disse kjøretøykategorier.</article></article></main></body></html>