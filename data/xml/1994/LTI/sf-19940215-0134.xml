<!DOCTYPE html><html lang="no"><head><title>Forskrift om forvaltning og bruk av rentene av skogavgiften (rentemidlene).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:36</dd><dt class="legacyID">Datokode</dt><dd class="legacyID">FOR-1994-02-15-134</dd><dt class="dokid">DokumentID</dt><dd class="dokid">LTI/forskrift/1994-02-15-134</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 3</dd><dt class="dateInForce">I kraft fra</dt><dd class="dateInForce">1994-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-11-01-1976</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§48</li></ul></dd><dt class="dateOfPublication">Kunngjort</dt><dd class="dateOfPublication">1994-03-28</dd><dt class="title">Tittel</dt><dd class="title">Forskrift om forvaltning og bruk av rentene av skogavgiften (rentemidlene).</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 15. februar 1994 med hjemmel i lov av 21. mai 1965 om skogbruk og skogvern (skogbruksloven) § 48 tredje ledd.</dd><dt class="refid">RefID</dt><dd class="refid">forskrift/1994-02-15-134</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning og bruk av rentene av skogavgiften (rentemidlene).<ul class="tocSubUl"><li>§ 1. Innledning</li><li>§ 2. Forvaltning og regnskap m.v.</li><li>§ 3. Budsjett for bruk av rentemidler</li><li>§ 4. Formål rentemidlene kan brukes til</li><li>§ 5. Inntrekking av rentemidler til fylkesmannen</li><li>§ 6. Inntrekking av rentemidler til sentralt bruk</li><li>§ 7. Rentemiddelutvalget</li><li>§ 8. Dispensasjon</li><li>§ 9. Klage</li><li>§ 10. Ikrafttredelse m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/1994-02-15-134" id="dokument"><h1>Forskrift om forvaltning og bruk av rentene av skogavgiften (rentemidlene).</h1><article class="legalArticle" data-lovdata-URL="LTI/forskrift/1994-02-15-134/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskrifter har til formål å regulere forvaltningen og bruken av rentene av skogavgiften (senere kalt rentemidlene), slik at midlene betryggende og effektivt blir brukt til beste for skogbruket i samsvar med § 48 i skogbruksloven.</article></article><article class="legalArticle" data-lovdata-URL="LTI/forskrift/1994-02-15-134/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forvaltning og regnskap m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Fylkesmannen har ansvaret for at rentemidlene på kommune- og fylkesnivå holdes adskilt fra midler bevilget over statsbudsjettet eller andre midler som står under fylkesmannens eller kommunens administrasjon. Rentemidlene skal stå på rentebærende konto til best mulig forrentning i bank eller annen finansinstitusjon som departementet godkjenner.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Fylkesmannen skal sørge for at eiendommer og utstyr som er anskaffet for rentemidler til enhver tid holdes i forsvarlig stand og tilstrekkelig forsikret. Det skal foreligge en ajourført oversikt over de eiendommer og det utstyr i fylket som er anskaffet for rentemidler og disponeres som sådan etter 1. januar 1994. Husleie for boliger ved utleie til tjenestemenn skal fastsettes etter bestemmelsene om boligfradrag for tjenestebolig (jfr. Personalhåndbokens kap. 234.81). Leie for boliger for øvrig og kontorer skal fastsettes etter forretningsmessige prinsipper, uansett leietager. Alle leieinntekter skal godskrives de respektive rentemiddelkonti.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">For å kunne dekke utgiftene til vedlikehold bør det tas en rimelig godtgjørelse ved utlån av teknisk utstyr som er innkjøpt for rentemidler, og som administreres av fylkesmannen eller kommunen.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Regnskap for rentemidlene skal føres og revideres i samsvar med den regnskaps- og revisjonsinstruks som til enhver tid gjelder.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">4.</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Fylkesmannen skal hvert år utarbeide et regnskapssammendrag for foregående års opptjening og forbruk av rentemidler på kommune- og fylkesnivå (blankett M-0068 TRE), som skal sendes til departementet innen 1. april.</article></article></li></ul></article><article class="legalArticle" data-lovdata-URL="LTI/forskrift/1994-02-15-134/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Budsjett for bruk av rentemidler</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Rentemidlene kan bare brukes i samsvar med budsjetter godkjent av fylkesmannen eller departementet, eller etter særskilt godkjennelse av disse instanser for et enkelt formål.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For budsjetteringen gjelder følgende bestemmelser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Den enkelte kommune skal hvert år utarbeide et forslag til budsjett for neste års bruk av rentemidler. Budsjettet skal forberedes av den i kommunen som har fagkompetanse i skogbruk, jfr. skogbrukslovens § 4, tredje ledd. Kommunens forslag til budsjett skal sendes til fylkesmannen for godkjennelse innen 1. oktober.</article><article class="legalP" data-absoluteaddress="/paragraf/3/ledd/2/punkt/1/ledd/2/" id="paragraf-3-ledd-2-punkt-1-ledd-2">I de kommuner hvor det er opprettet kontaktutvalg for skogbruket skal budsjettforslaget behandles i utvalget før det sendes til fylkesmannen for godkjennelse. Kontaktutvalgets synspunkter skal følge saken til fylkesmannen. Hvis kontaktutvalg for skogbruket ikke er etablert, skal lokale skogeierlag trekkes inn i forberedelsene på tilsvarende måte.</article><article class="legalP" data-absoluteaddress="/paragraf/3/ledd/2/punkt/1/ledd/3/" id="paragraf-3-ledd-2-punkt-1-ledd-3">De formål rentemidlene kan brukes til fremgår av § 4 nedenfor. Kommunen må imidlertid sørge for å ha en rimelig beholdning av rentemidler til å møte uforutsette utgifter. For øvrig gjelder at beholdningen av likvide rentemidler pr. 1. januar det enkelte år normalt ikke må være mindre enn opptjente renter i det foregående år. Rentemidler må under ingen omstendighet brukes før de er godskrevet konto. Budsjettforslaget skal settes opp på egen blankett, med de nærmere spesifikasjoner som fremgår av denne (blankett M-0080 TRE).</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Fylkesmannen skal hvert år utarbeide et forslag til budsjett for neste års bruk av fylkesinntrukne rentemidler i sitt fylke. Dette skal behandles av fylkeslandbruksstyret, og sendes til departementet for godkjennelse innen 1. desember.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">På fylkesplan skal det legges opp til at de aktuelle prosjekter og forslag til budsjetter drøftes i de etablerte kontaktutvalg for skogbruket før budsjettforslagene legges frem for fylkeslandbruksstyret.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">Når budsjettforslagene er godkjent av henholdsvis fylkesmannen og departementet, kan kommunen og fylkesmannen bruke rentemidlene i budsjettåret i samsvar med de godkjente budsjetter uten ytterligere henvendelse til overordnet myndighet.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/ledd/2/punkt/5/" id="paragraf-3-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/3/ledd/2/punkt/5/ledd/1/" id="paragraf-3-ledd-2-punkt-5-ledd-1">Hvis rentemidler i budsjettåret ønskes omdisponert til andre formål, eller det kommer inn en søknad som ikke kan vente til neste budsjettbehandling, må dette tas opp som egen sak med den instans som har godkjent budsjettet. Kommunen og fylkesmannen bør imidlertid så langt mulig unngå å fremme slike enkeltsaker.</article></article></li></ul></article></article><article class="legalArticle" data-lovdata-URL="LTI/forskrift/1994-02-15-134/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Formål rentemidlene kan brukes til</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Administrasjon av skogavgiftsordningen.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">Rentemidlene kan brukes til dekning av utgifter som har direkte tilknytning til forvaltning og administrasjon av skogavgiftsordningen. Dette gjelder i første rekke utgifter til revisjon av skogavgifts- og rentemiddelregnskapene, og kjøp av blanketter m.v. Disse utgifter skal normalt ikke overstige 5 % av brutto innvunne rentemidler i en kommune eller på fylkesnivå det enkelte år. Det er ikke anledning til å bruke rentemidler til avlønning av regnskapsførere m.v.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Dekning av tap i forbindelse med innkreving av skogavgiften.</article><article class="legalP" data-absoluteaddress="/paragraf/4/punkt/2/ledd/2/" id="paragraf-4-punkt-2-ledd-2">Hvis en skogeierforening, et selskap eller en person som er ansvarlig for innbetaling av skogavgift går konkurs eller søker akkord, skal fylkesmannen sørge for at krav på skyldig skogavgift umiddelbart blir fremmet for konkurs- eller akkordboet. I de tilfeller hvor det ikke oppnås dekning for kravet, kan tapet dekkes av rentemidler slik at skogeierne blir holdt skadesløse.</article><article class="legalP" data-absoluteaddress="/paragraf/4/punkt/2/ledd/3/" id="paragraf-4-punkt-2-ledd-3">Skyldes tapet manglende betalingsvilje fra den som skulle ha innbetalt skogavgiften, skal inkasso og mulighetene for tvangsmessig inndrivelse (utlegg i fast eiendom eller løsøre, med etterfølgende tvangsauksjon) være prøvet før det eventuelt brukes rentemidler til å dekke tapet.</article><article class="legalP" data-absoluteaddress="/paragraf/4/punkt/2/ledd/4/" id="paragraf-4-punkt-2-ledd-4">Har skogeieren opptrådt uaktsomt, eller kan han eller hun på annen måte lastes i forbindelse med salg av virke til den som er skyldig skogavgift, kan fylkesmannen nekte å bruke rentemidler til å dekke tapet, eventuelt bare dekke en del av tapet.</article><article class="legalP" data-absoluteaddress="/paragraf/4/punkt/2/ledd/5/" id="paragraf-4-punkt-2-ledd-5">En skogeierforening, et selskap eller en person som er pålagt å holde tilbake skogavgift i oppgjøret med selger, kan bare i helt særlige tilfelle få dekket tap av ikke innbetalt skogavgift. Disse forutsettes å være ansvarlige for at det stilles betryggende sikkerhet eller garanti for innbetaling av skogavgiften fra dem skogsvirke videreselges til. Departementet vil vurdere slike saker ut fra omstendighetene i hvert enkelt tilfelle.</article><article class="legalP" data-absoluteaddress="/paragraf/4/punkt/2/ledd/6/" id="paragraf-4-punkt-2-ledd-6">Er tapet større enn det som med rimelighet kan kreves dekket av rentemiddelbeholdningen i vedkommende fylke, kan fylkesmannen søke om dekning av sentralt inntrukne rentemidler.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Informasjon, veiledning og opplæring m.v.</article><article class="legalP" data-absoluteaddress="/paragraf/4/punkt/3/ledd/2/" id="paragraf-4-punkt-3-ledd-2">Rentemidlene kan brukes til innkjøp av informasjonsutstyr og informasjonsmateriell og til dekning av fellesutgifter i forbindelse med skogfaglig informasjon, veiledning og opplæring m.v. overfor skogeiere, 4H, skoler, spesielle grupper og allmennheten.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">4.</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Tilskudd til organisasjoner og institusjoner.</article><article class="legalP" data-absoluteaddress="/paragraf/4/punkt/4/ledd/2/" id="paragraf-4-punkt-4-ledd-2">Det kan gis tilskudd av rentemidler til ulike organisasjoner og institusjoner som arbeider aktivt for å fremme interessen for eller utviklingen av skogbruket.</article><article class="legalP" data-absoluteaddress="/paragraf/4/punkt/4/ledd/3/" id="paragraf-4-punkt-4-ledd-3">Departementet kan for ett eller flere år bestemme at skogeierforeningene tilknyttet Norges Skogeierforbund skal utbetales en fast prosent av brutto innvunne rentemidler direkte fra kommune- eller fylkesnivå, uten at det fremmes særskilte søknader.</article><article class="legalP" data-absoluteaddress="/paragraf/4/punkt/4/ledd/4/" id="paragraf-4-punkt-4-ledd-4">Det skal tas forbehold om adgang for departementet og for Riksrevisjonen til å iverksette kontroll med at midlene benyttes etter forutsetningene.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/punkt/5/" id="paragraf-4-punkt-5"><span class="data-originalId">5.</span><article class="legalP" data-absoluteaddress="/paragraf/4/punkt/5/ledd/1/" id="paragraf-4-punkt-5-ledd-1">Skogbruksplanlegging.</article><article class="legalP" data-absoluteaddress="/paragraf/4/punkt/5/ledd/2/" id="paragraf-4-punkt-5-ledd-2">Rentemidlene kan brukes til hel eller delvis dekning av felleskostnadene ved områdevise takster eller områdevise skogbruksplanaksjoner. Slike felleskostnader kan omfatte forarbeid og informasjon om taksten, flybilder, kart og presentasjon av områdevise tall.</article><article class="legalP" data-absoluteaddress="/paragraf/4/punkt/5/ledd/3/" id="paragraf-4-punkt-5-ledd-3">Felleskostnadene kan generelt dekkes av rentemidler med inntil 15% av de totale kostnader ved taksten. I særlige tilfelle kan rentemidlene dekke en større prosentvis andel, når det kan dokumenteres at felleskostnadene overstiger 15% av de totale kostnader.</article><article class="legalP" data-absoluteaddress="/paragraf/4/punkt/5/ledd/4/" id="paragraf-4-punkt-5-ledd-4">Rentemidlene kan ikke brukes som direkte tilskudd til skogbruksplan for den enkelte skogeier.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/4/punkt/6/" id="paragraf-4-punkt-6"><span class="data-originalId">6.</span><article class="legalP" data-absoluteaddress="/paragraf/4/punkt/6/ledd/1/" id="paragraf-4-punkt-6-ledd-1">Teknisk utstyr m.v.</article><article class="legalP" data-absoluteaddress="/paragraf/4/punkt/6/ledd/2/" id="paragraf-4-punkt-6-ledd-2">Rentemidler kan brukes til kjøp av mindre kostbart teknisk utstyr til bruk under skogkulturarbeider, når dette skjer i forbindelse med veiledning, opplæring og spesielle sysselsettingstiltak, eller for å introdusere nytt teknisk utstyr som kan benyttes av et stort antall skogeiere.</article><article class="legalP" data-absoluteaddress="/paragraf/4/punkt/6/ledd/3/" id="paragraf-4-punkt-6-ledd-3">Når flere skogeiere går sammen om å skaffe seg sikringsradioutstyr, kan rentemidlene brukes til hel eller delvis dekning av utgifter til kjøp av godkjent fellesanlegg. Det er ikke anledning til å bruke rentemidler til driften av slike anlegg, eller til kjøp av den enkelte skogeiers utstyr.</article><article class="legalP" data-absoluteaddress="/paragraf/4/punkt/6/ledd/4/" id="paragraf-4-punkt-6-ledd-4">Rentemidler kan brukes som tilskudd til innkjøp av skogbrannvernutstyr i den enkelte kommune, og til innkjøp av serielåser til skogsveier.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/4/punkt/7/" id="paragraf-4-punkt-7"><span class="data-originalId">7.</span><article class="legalP" data-absoluteaddress="/paragraf/4/punkt/7/ledd/1/" id="paragraf-4-punkt-7-ledd-1">Prosjekter og tiltak til fremme av skogbruket.</article><article class="legalP" data-absoluteaddress="/paragraf/4/punkt/7/ledd/2/" id="paragraf-4-punkt-7-ledd-2">Etter særskilt søknad fra organisasjoner eller institusjoner, kan rentemidlene brukes til ulike prosjekter eller tiltak til fremme av skogbruket på kommune- og/eller fylkesnivå.</article><article class="legalP" data-absoluteaddress="/paragraf/4/punkt/7/ledd/3/" id="paragraf-4-punkt-7-ledd-3">Rentemidler kan i denne forbindelse ikke brukes til avlønning m.v. av personell ansatt i en kommune eller ved fylkesmannsembetet.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/4/punkt/8/" id="paragraf-4-punkt-8"><span class="data-originalId">8.</span><article class="legalP" data-absoluteaddress="/paragraf/4/punkt/8/ledd/1/" id="paragraf-4-punkt-8-ledd-1">Andre formål</article><article class="legalP" data-absoluteaddress="/paragraf/4/punkt/8/ledd/2/" id="paragraf-4-punkt-8-ledd-2">Rentemidlene kan brukes som tilskudd til dekning av fellesutgifter i forbindelse med faglige utferder som arrangeres for skogeiere og faglig personell i offentlig og privat tjeneste. Bruk av rentemidler til utferder utenfor kommunen skal alltid på forhånd godkjennes av fylkesmannen.</article><article class="legalP" data-absoluteaddress="/paragraf/4/punkt/8/ledd/3/" id="paragraf-4-punkt-8-ledd-3">Rentemidlene kan i begrenset utstrekning brukes i den enkelte kommune og på fylkesnivå i forbindelse med særlige arrangementer som fremmer interessen for skogbruk eller samarbeidet mellom ulike organisasjoner og institusjoner innenfor skogbruket.</article><article class="legalP" data-absoluteaddress="/paragraf/4/punkt/8/ledd/4/" id="paragraf-4-punkt-8-ledd-4">Rentemidlene kan brukes til abonnementer på tidsskriftet Norsk Skogbruk eller et annet sentralt skogbrukstidskrift til medlemmer av fylkeslandbruksstyret og eventuelle folkevalgte styringsorganer på kommunenivå som behandler skogbrukssaker.</article></article></li></ul></article><article class="legalArticle" data-lovdata-URL="LTI/forskrift/1994-02-15-134/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Inntrekking av rentemidler til fylkesmannen</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen kan hvert år trekke inn en andel av innvunne rentemidler fra alle eller enkelte av kommunene, som fortrinnsvis skal brukes til fellestiltak til beste for skogbruket i fylket. Denne andel må ikke overstige 20% av brutto innvunne rentemidler i den enkelte kommune angjeldende år, med mindre det foreligger helt særlige grunner.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Reglene om forvaltning, regnskap, budsjett og formål rentemidlene kan brukes til etter disse forskrifter gjelder også for fylkesinnstrukne rentemidler så langt reglene passer.</article></article><article class="legalArticle" data-lovdata-URL="LTI/forskrift/1994-02-15-134/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Inntrekking av rentemidler til sentralt bruk</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Departementet bestemmer hvert år hvor stor andel av innvunne rentemidler som skal trekkes inn til sentralt bruk. Denne andel må ikke overstige 25% av brutto innvunne rentemidler i det enkelte år, med mindre det foreligger helt særlige grunner.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">De sentralt inntrukne rentemidler forutsettes fortinnsvis brukt til landsomfattende fellestiltak til beste for skogbruket i samsvar med særkilt forskrift fastsatt av departementet, jfr. § 7.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Departemetnet kan frita en enkelt kommune eller et fylke fra den sentrale inntrekkingen av rentemidler når særlige forhold tilsier det. Søknader om fritak skal sendes til departementet sammen med budsjettforslaget for kommende år.</article></article><article class="legalArticle" data-lovdata-URL="LTI/forskrift/1994-02-15-134/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rentemiddelutvalget</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet skal sentralt oppnevne et eget utvalg (Rentemiddelutvalget) med medlemmer og varamedlemmer fra Norges Skogeierforbund, Norsk Skogbruksforening og skogoppsynsmyndigheten på kommune- og fylkesnivå. Utvalget velger selv sin leder. Det nærmere antall medlemmer i utvalget bestemmes av departementet. Medlemmene har en funksjonstid på 4 år. Departementet har sekretariatsansvar for utvalget.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Rentemiddelutvalget skal være et rådgivende organ for departementet vedrørende forvaltningen og bruken av de sentralt inntrukne rentemidler, og i prinsippielle saker generelt i tilknytning til forvaltningen og bruken av rentemidlene.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Departementet har den 18. februar 1994 nr. 138 fastsatt særskilt forskrift om forvaltning og bruk av renter av skogavgiften som trekkes inn til departementet (sentralt inntrukne rentemidler).</article></article><article class="legalArticle" data-lovdata-URL="LTI/forskrift/1994-02-15-134/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Departementet kan dispensere fra disse forskrifter, og kan foreta endringer i budsjettene selv om forskriftene er fulgt, når den økonomiske situasjon for rentemidlene i den enkelte kommune eller på fylkesplan tilsier det.</article></article><article class="legalArticle" data-lovdata-URL="LTI/forskrift/1994-02-15-134/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak truffet av kommunen i medhold av denne forskrift kan påklages til fylkesmannen etter § 14 i lov om skogbruk og skogvern av 21. mai 1965 (skogbruksloven), jfr. kap. VI i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1994-02-15-134/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse m.m.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft fra 1. mars 1994.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Samtidig oppheves forskrift av 1. november 1985 nr. 1976 om forvaltning og bruk av rentene av skogavgiften (rentemidlene).</article></article></main></body></html>