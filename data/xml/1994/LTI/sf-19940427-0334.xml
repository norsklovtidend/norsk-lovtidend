<!DOCTYPE html><html lang="no"><head><title>Forskrift om planlegging og godkjenning av skogsveger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:35</dd><dt class="legacyID">Datokode</dt><dd class="legacyID">FOR-1994-04-27-334</dd><dt class="dokid">DokumentID</dt><dd class="dokid">LTI/forskrift/1994-04-27-334</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1994 Nr. 8</dd><dt class="dateInForce">I kraft fra</dt><dd class="dateInForce">1994-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-11-01-722</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§17a</li></ul></dd><dt class="dateOfPublication">Kunngjort</dt><dd class="dateOfPublication">1994-06-13</dd><dt class="title">Tittel</dt><dd class="title">Forskrift om planlegging og godkjenning av skogsveger.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 27. april 1994 med hjemmel i lov av 21. mai 1965 om skogbruk og skogvern (skogbruksloven) § 17a.</dd><dt class="refid">RefID</dt><dd class="refid">forskrift/1994-04-27-334</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om planlegging og godkjenning av skogsveger.<ul class="tocSubUl"><li>Kapittel 1. Innledende bestemmelser.<ul class="tocSubUl"><li>§ 1-1. (formål)</li><li>§ 1-2. (virkeområde)</li><li>§ 1-3. (definisjoner)</li></ul></li><li>Kapittel 2. Meldeplikt<ul class="tocSubUl"><li>§ 2-1. (meldeplikt)</li><li>§ 2-2. (innholdet i meldingen)</li></ul></li><li>Kapittel 3. Godkjenning, saksbehandling, vilkår m.v.<ul class="tocSubUl"><li>§ 3-1. (godkjenning)</li><li>§ 3-2. (høring)</li><li>§ 3-3. (vedtaksprosedyre)</li><li>§ 3-4. (vilkår)</li></ul></li><li>Kapittel 4. Avsluttende bestemmelser<ul class="tocSubUl"><li>§ 4-1. (dispensasjon)</li><li>§ 4-2. (klage)</li><li>§ 4-3. (overtredelse)</li><li>§ 4-4. (ikraftredelse m.v.)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1994-04-27-334" id="dokument"><h1>Forskrift om planlegging og godkjenning av skogsveger.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1994-04-27-334/KAPITTEL_1" data-partID="k1"><h2>Kapittel 1. Innledende bestemmelser.</h2><article class="legalArticle" data-lovdata-URL="LTI/forskrift/1994-04-27-334/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">(formål)</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med denne forskrift er å sikre at planlegging og bygging av skogsveger skjer på en måte som gir skogbruksfaglige helhetsløsninger, der hensyn til miljøverdier knyttet til biologisk mangfold, landskap, kulturminner og friluftsliv vektlegges.</article></article><article class="legalArticle" data-lovdata-URL="LTI/forskrift/1994-04-27-334/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">(virkeområde)</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Denne forskrift omfatter alle skogsveger som bygges helt eller delvis for skogbruksformål. Unntatt er veger som planlegges og bygges i områder der det er fastsatt særskilte regler for vegbygging i medhold av skogbrukslovens § 17 b, naturvernloven, planer etter plan- og bygningsloven eller etter annet lowerk.</article></article><article class="legalArticle" data-lovdata-URL="LTI/forskrift/1994-04-27-334/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">(definisjoner)</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Med skogsveger menes alle bil- og traktorveger som bygges i samsvar med de normaler for skogsveger som til enhver tid er fastsatt av Landbruksdepartementet, og andre skogsveger som medfører varige terrenginngrep.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1994-04-27-334/KAPITTEL_2" data-partID="k2"><h2>Kapittel 2. Meldeplikt</h2><article class="legalArticle" data-lovdata-URL="LTI/forskrift/1994-04-27-334/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">(meldeplikt)</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Planer om bygging av nye skogsveger skal meldes til kommunen før anleggsstart. Det samme gjelder planer for ombygging av eksisterende veger.</article></article><article class="legalArticle" data-lovdata-URL="LTI/forskrift/1994-04-27-334/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">(innholdet i meldingen)</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Meldingen skal inneholde en kartdel som viser den planlagte vegen og dens dekningsområde i forhold til eksisterende veger i området. Av meldingen skal det videre framgå hvordan vegen vil endre lønnsomheten ved skogsdrift i vegens dekningsområde, og det skal gis opplysninger om spesielle miljøverdier i området. Planlagt vegstandard og veglengde samt eventuelle massetak i forbindelse med vegbyggingen og framtidig vedlikehold skal angis.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1994-04-27-334/KAPITTEL_3" data-partID="k3"><h2>Kapittel 3. Godkjenning, saksbehandling, vilkår m.v.</h2><article class="legalArticle" data-lovdata-URL="LTI/forskrift/1994-04-27-334/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">(godkjenning)</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Bygging av nye skogsveger, eller ombygging av eksisterende skogsveier, kan bare gjennomføres når planen er godkjent av kommunen.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Planer for skogsveger som går ut fra offentlig veg, og velteplasser som anlegges inn til offentlig veg, skal være godkjent av vegmyndighet.</article></article><article class="legalArticle" data-lovdata-URL="LTI/forskrift/1994-04-27-334/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">(høring)</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Kommunen skal innhente de uttalelser som er nødvendige og sørge for at saken er så godt opplyst som mulig før vedtak treffes.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Kulturminnemyndighet skal gis anledning til å uttale seg.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">For planlagte skogsveger i områder med reindriftsinteresser skal reindriftsagronomen gis anledning til å uttale seg.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">For alle uttalelser skal det settes en frist, dog ikke mindre enn 1 måned.</article></article><article class="legalArticle" data-lovdata-URL="LTI/forskrift/1994-04-27-334/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">(vedtaksprosedyre)</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Saker etter denne forskrift skal legges om den i kommunen som har fagkompetanse i skogbruk, jfr. skogbrukslovens § 4, tredje ledd.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Saker som behandles etter denne forskrift skal undergis skogfaglige og miljøfaglige vurderinger, jfr. også § 1, og avgjøres uten ugrunnet opphold. I de tilfeller hvor det under høringen framkommer ulike syn, skal kommunen legge stor vekt på å finne fram til omforente løsninger.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Under saksbehandling og vedtaksprosedyre skal det, i tillegg til vurdering av behovet for veg og kartlegging av miljøkonsekvensene av vegbyggingen m.v., også legges vekt på mulighetene for konkrete tilpasninger av veganlegget. Dette gjelder plassering i forhold til viktige natur- og miljøkvaliteter som kulturminner, vann og vassdrag, kryssing eller påvirkning av stier og løyper og opprydding langs anlegget, jfr. tilskuddsforskrift, vegnormaler og veileder for skogsvegbygging med miljøhensyn.</article><article class="legalP" data-absoluteaddress="/kapittel/3/paragraf/3/ledd/4/" id="kapittel-3-paragraf-3-ledd-4">Kommunens vedtak skal oversendes fortløpende til fylkesmannen til orientering.</article></article><article class="legalArticle" data-lovdata-URL="LTI/forskrift/1994-04-27-334/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">(vilkår)</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Kommunen kan på selvstendig grunnlag, eller ut fra de innkomne uttalelser, sette vilkår for byggingen og vegutformingen eller nekte hele eller deler av veganlegget bygget, jfr. § 3-3 tredje ledd.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Kommunen kan også kreve at det blir utarbeidet en alternativ plan hvor det aktuelle veganlegget inngår i en større helhet, såvidt mulig uavhengig av eiendomsgrenser.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Ved godkjenning av vegbygging i vernskog skal kommunen sette vilkår som sikrer at skogsdrift og foryngelse i vegens dekningsområde skjer i samsvar med de fastsatte retningslinjer for forvaltning av vernskogen som gjelder for området.</article><article class="legalP" data-absoluteaddress="/kapittel/3/paragraf/4/ledd/4/" id="kapittel-3-paragraf-4-ledd-4">Det kan også settes vilkår for skogbehandlingen i andre avgrensede områder i vegens dekningsområde der det er spesielle, dokumenterte miljøverdier.</article><article class="legalP" data-absoluteaddress="/kapittel/3/paragraf/4/ledd/5/" id="kapittel-3-paragraf-4-ledd-5">Vedtaket kan også omfatte vilkår om bruk av vegen i bestemte perioder, stenging av vegen med bom osv.</article><article class="legalP" data-absoluteaddress="/kapittel/3/paragraf/4/ledd/6/" id="kapittel-3-paragraf-4-ledd-6">Kommunens avgjørelse må baseres på at vegens dekningsområde skal kunne drives på en rasjonell og regningssvarende måte.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1994-04-27-334/KAPITTEL_4" data-partID="k4"><h2>Kapittel 4. Avsluttende bestemmelser</h2><article class="legalArticle" data-lovdata-URL="LTI/forskrift/1994-04-27-334/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">(dispensasjon)</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Landbruksdepartementet kan i særlige tilfeller dispensere fra denne forskrift.</article></article><article class="legalArticle" data-lovdata-URL="LTI/forskrift/1994-04-27-334/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">(klage)</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Vedtak truffet av kommunen i medhold av denne forskrift kan påklages til fylkeslandbruksstyret etter lov av 21. mai 1965 om skogbruk og skogvern (skogbruksloven) § 14 , jfr. kap. VI i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1994-04-27-334/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">(overtredelse)</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Den som forsettlig eller uaktsomt overtrer eller medvirker til overtredelse av bestemmelsene i denne forskrift, kan straffes med bøter forsåvidt forholdet ikke rammes av strengere straffebestemmelser, jfr. skogbrukslovens § 52.</article></article><article class="legalArticle" data-lovdata-URL="LTI/forskrift/1994-04-27-334/§4-4" data-name="§4-4" data-partID="§4-4" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">(ikraftredelse m.v.)</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Denne forskrift trer i kraft fra 1. mai 1994.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Fra samme dato oppheves forskrift av 1. november 1991 nr. 722 om planlegging og godkjenning av skogsveger.</article></article></section></main></body></html>