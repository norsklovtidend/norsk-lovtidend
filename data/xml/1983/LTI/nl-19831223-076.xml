<!DOCTYPE html><html lang="no"><head><title>Lov om midlertidig tillegg til lov av 13. juni 1975 nr. 35 om skattlegging av undersjøiske petroleumsforekomster m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:47</dd><dt class="legacyID">Datokode</dt><dd class="legacyID">LOV-1983-12-23-76</dd><dt class="dokid">DokumentID</dt><dd class="dokid">LTI/lov/1983-12-23-76</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 28</dd><dt class="dateInForce">I kraft fra</dt><dd class="dateInForce">1983-12-23</dd><dt class="changesToDocuments">Endrer</dt><dd class="changesToDocuments"><ul><li>lov/1975-06-13-35</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-17</dd><dt class="titleShort">Korttittel</dt><dd class="titleShort">Midl. tilleggslov til petroleumsskatteloven</dd><dt class="title">Tittel</dt><dd class="title">Lov om midlertidig tillegg til lov av 13. juni 1975 nr. 35 om skattlegging av undersjøiske petroleumsforekomster m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.7 (1983–1984), Innst.O.nr.16 (1983–1984) og Besl.O.nr.24 (1983–1984). Odels- og Lagtingsvedtak hhv. 13. og 19. desember 1983. Fremmet av Finans- og tolldepartementet.</dd><dt class="refid">RefID</dt><dd class="refid">lov/1983-12-23-76</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om midlertidig tillegg til lov av 13. juni 1975 nr. 35 om skattlegging av undersjøiske petroleumsforekomster m.v.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/lov/1983-12-23-76" id="dokument"><h1>Lov om midlertidig tillegg til lov av 13. juni 1975 nr. 35 om skattlegging av undersjøiske petroleumsforekomster m.v.</h1><article class="legalArticle" data-lovdata-URL="LTI/lov/1983-12-23-76/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne lov gjelder for skattepliktige etter petroleumsskatteloven §§ 3 og 5.</article></article><article class="legalArticle" data-lovdata-URL="LTI/lov/1983-12-23-76/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Skattepliktige etter § 1 kan i sin helhet avskrive beløp som i inntektsåret er påløpt til anskaffelse av anlegg med tilhørende driftsmidler for assistert utvinning av råolje. Avskrivningsadgangen gjelder uten hensyn til om vedkommende anlegg eller driftsmiddel er klart til bruk.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Til anlegg med tilhørende driftsmiddel etter første ledd medregnes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Innretning eller anlegg som direkte benyttes til injeksjon av vann, så som fast innretning for boring av injeksjonsbrønner, pumpeanlegg, vannbehandlingsutstyr, boligenheter m.v.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">Innretninger på eksisterende produksjonsanlegg, som utelukkende eller i det vesentlige anskaffes på grunn av sammensetning av, eller vanninnhold i, den produserte petroleum, som følge av vanninjeksjonen.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">Produksjonsbrønner som i henhold til godkjent boreprogram for vanninjeksjon bores for å øke vanninjeksjonens effekt.</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Til anlegg eller driftsmiddel etter første ledd medregnes ikke mobile rigger, skip, administrasjonsbygninger, anlegg og driftsmidler på land m.v.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Med de unntak som følger av annet ledd bokstav b – c, gjelder adgangen til direkte avskrivninger ikke utgifter til utskiftninger eller nyinnstalleringer av utstyr i tilknytning til produksjonsanlegg eller fellesanlegg.</article></article><article class="legalArticle" data-lovdata-URL="LTI/lov/1983-12-23-76/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Finner ligningsmyndighetene at en utgift gjelder driftsmidler som er anskaffet for eller tjener andre formål enn nevnt i § 2, fordeles utgiften forholdsmessig til avskrivning etter petroleumsskatteloven § 3 og reglene i denne lov.</article></article><article class="legalArticle" data-lovdata-URL="LTI/lov/1983-12-23-76/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fradrag etter § 2 er begrenset til de beløp som inngår i det regnskap som er felles for de skattepliktige som sammen deltar i utbyggingen og driften av den petroleumsforekomst eller gruppe av petroleumsforekomster som vanninjeksjonen gjelder.</article></article><article class="legalArticle" data-lovdata-URL="LTI/lov/1983-12-23-76/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fradrag etter § 2 kan bare kreves når et investeringstiltak gjelder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Igangsetting av assistert utvinning av råolje i petroleumsfelt som har produsert i minst 10 år, og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">den assisterte utvinningsmetode gjelder vanninjeksjon som i forhold til feltets geologiske karakter også har karakter av forskning og/eller nyutvikling, og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">de samfunnsøkonomiske virkninger av assistert utvinning antas å være svært fordelaktige, og må forventes å bli betraktelig redusert ved utsettelse.</article></article></li></ul></article></article><article class="legalArticle" data-lovdata-URL="LTI/lov/1983-12-23-76/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den del av et driftsmiddels kostpris som er fradragsført etter reglene i § 2 inngår i friinntektsgrunnlaget ved beregning av særskatt etter petroleumsskatteloven § 5 tredje ledd i 3 år, første gangen året etter at det er gitt fradrag for beløpet Renter medregnes ikke.</article></article><article class="legalArticle" data-lovdata-URL="LTI/lov/1983-12-23-76/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne lov finner anvendelse på anskaffelser i henhold til utbyggingsplan for assisterte utvinningstiltak som i 1983 godkjennes av vedkommende departement i henhold til bestemmelser gitt av Kongen i medhold av lov nr. 12 av 21. juni 1963 om utforskning og utnyttelse av undersjøiske naturforekomster.</article></article><article class="legalArticle" data-lovdata-URL="LTI/lov/1983-12-23-76/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kongen kan treffe vedtak til nærmere utfylling og gjennomføring av denne lov.</article></article><article class="legalArticle" data-lovdata-URL="LTI/lov/1983-12-23-76/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne lov trer i kraft straks, og gjelder første gang ved ligning og beregning av skatt for inntektsåret 1983.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Loven får ikke virkning for andre utgifter enn dem som er påløpt i inntektsårene 1983 til og med 1992.</article></article></main></body></html>