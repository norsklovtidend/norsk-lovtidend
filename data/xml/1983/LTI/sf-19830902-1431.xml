<!DOCTYPE html><html lang="no"><head><title>Forskrift om instruks for offentlige tjenestemenn som plikter å hjelpe sjømilitære myndigheter i oppsynet langs kysten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1983-09-02-1431</dd><dt class="dokid">DokumentID</dt><dd class="dokid">LTI/forskrift/1983-09-02-1431</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 19</dd><dt class="dateInForce">I kraft fra</dt><dd class="dateInForce">1983-09-02</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1983-10-06</dd><dt class="title">Tittel</dt><dd class="title">Forskrift om instruks for offentlige tjenestemenn som plikter å hjelpe sjømilitære myndigheter i oppsynet langs kysten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 2. september 1983. Fremmet av Forsvarsdepartementet.</dd><dt class="refid">RefID</dt><dd class="refid">forskrift/1983-09-02-1431</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om instruks for offentlige tjenestemenn som plikter å hjelpe sjømilitære myndigheter i oppsynet langs kysten.</li></ul></dd></dl></header><main class="documentBody" data-lovdata-URL="LTI/forskrift/1983-09-02-1431" id="dokument"><h1>Forskrift om instruks for offentlige tjenestemenn som plikter å hjelpe sjømilitære myndigheter i oppsynet langs kysten.</h1><ul class="defaultList"><li data-li-identifier="1." data-name="1."><article class="listArticle" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Losoldermenn. losformenn, statsloser, losbåtførere, havnefogder, tollfunksjonærer, fyrtjenestemenn, ansatte i politiet og lensmannsetaten, tjenestemenn på Televerkets kystradiostasjoner og fartøyer og oppsynsmenn ved fiskeriene har plikt til, i fred og i krig, å hjelpe de sjømilitære myndigheter i oppsynet med norsk territorium og luftrommet over dette. De skal herunder medvirke til å kontrollere at de til enhver tid gjeldende bestemmelser for fremmede krigsskips og militære luftfartøyers, og ikke-militære fartøyers adgang til norsk territorium og norske havner blir overholdt.</article></article></li><li data-li-identifier="2." data-name="2."><article class="listArticle" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Bestemmelser som regulerer fremmede fartøyers og militære luftfartøyers adgang til norsk territorium under fredsforhold er gitt i:<ul class="defaultList"><li data-li-identifier="a." data-name="a."><article class="listArticle" data-absoluteaddress="/punkt/2/ledd/1/punkt/1/" id="punkt-2-ledd-1-punkt-1"><span class="data-originalId">a.</span><article class="legalP" data-absoluteaddress="/punkt/2/ledd/1/punkt/1/ledd/1/" id="punkt-2-ledd-1-punkt-1-ledd-1">Regler for fremmede krigsskips- og militære luftfartøyers adgang til norsk territorium under fredsforhold – fastsatt ved kgl.res. av 19. januar 1951.</article></article></li><li data-li-identifier="b." data-name="b."><article class="listArticle" data-absoluteaddress="/punkt/2/ledd/1/punkt/2/" id="punkt-2-ledd-1-punkt-2"><span class="data-originalId">b.</span><article class="legalP" data-absoluteaddress="/punkt/2/ledd/1/punkt/2/ledd/1/" id="punkt-2-ledd-1-punkt-2-ledd-1">Regler for fremmede ikke-militære fartøyers adgang til norsk territorium under fredsforhold – fastsatt ved kgl.res. av 9. februar 1968.</article></article></li><li data-li-identifier="c." data-name="c."><article class="listArticle" data-absoluteaddress="/punkt/2/ledd/1/punkt/3/" id="punkt-2-ledd-1-punkt-3"><span class="data-originalId">c.</span><article class="legalP" data-absoluteaddress="/punkt/2/ledd/1/punkt/3/ledd/1/" id="punkt-2-ledd-1-punkt-3-ledd-1">Bestemmelser om forbudte sjøområder på norsk territorium – fastsatt ved kgl.res. av 9. februar 1968.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Når intet annet er bestemt, skal meldinger av betydning for den sjømilitære kontroll av norsk territorium gis slik:<ul class="defaultList"><li data-li-identifier="a." data-name="a."><article class="listArticle" data-absoluteaddress="/punkt/3/ledd/1/punkt/1/" id="punkt-3-ledd-1-punkt-1"><span class="data-originalId">a.</span><article class="legalP" data-absoluteaddress="/punkt/3/ledd/1/punkt/1/ledd/1/" id="punkt-3-ledd-1-punkt-1-ledd-1">På strekningen fra svenskegrensen til fylkesgrensen Telemark/Aust-Agder (Jærnestangen): Sjefen for Østlandet sjøforsvarsdistrikt, Horten.</article></article></li><li data-li-identifier="b." data-name="b."><article class="listArticle" data-absoluteaddress="/punkt/3/ledd/1/punkt/2/" id="punkt-3-ledd-1-punkt-2"><span class="data-originalId">b.</span><article class="legalP" data-absoluteaddress="/punkt/3/ledd/1/punkt/2/ledd/1/" id="punkt-3-ledd-1-punkt-2-ledd-1">På strekningen fra fylkesgrensen Telemark/Aust-Agder til fylkesgrensen Vest-Agder/Rogaland (Åna-Sira): Sjefen for Sørlandet sjøforsvarsdistrikt, Kristiansand S.</article></article></li><li data-li-identifier="c." data-name="c."><article class="listArticle" data-absoluteaddress="/punkt/3/ledd/1/punkt/3/" id="punkt-3-ledd-1-punkt-3"><span class="data-originalId">c.</span><article class="legalP" data-absoluteaddress="/punkt/3/ledd/1/punkt/3/ledd/1/" id="punkt-3-ledd-1-punkt-3-ledd-1">På strekningen fra fylkesgrensen Vest-Agder/Rogaland til fylkesgrensen Rogaland/Hordaland (Ryvarden fyr): Sjefen for Rogaland sjøforsvarsdistrikt, Stavanger.</article></article></li><li data-li-identifier="d." data-name="d."><article class="listArticle" data-absoluteaddress="/punkt/3/ledd/1/punkt/4/" id="punkt-3-ledd-1-punkt-4"><span class="data-originalId">d.</span><article class="legalP" data-absoluteaddress="/punkt/3/ledd/1/punkt/4/ledd/1/" id="punkt-3-ledd-1-punkt-4-ledd-1">På strekningen fra fylkesgrensen Rogaland/Hordaland til fylkesgrensen Sogn og Fjordane/Møre og Romsdal (Vanylvsgapet): Sjefen for Vestlandet sjøforsvarsdistrikt, Bergen.</article></article></li><li data-li-identifier="e." data-name="e."><article class="listArticle" data-absoluteaddress="/punkt/3/ledd/1/punkt/5/" id="punkt-3-ledd-1-punkt-5"><span class="data-originalId">e.</span><article class="legalP" data-absoluteaddress="/punkt/3/ledd/1/punkt/5/ledd/1/" id="punkt-3-ledd-1-punkt-5-ledd-1">På strekningen fra fylkesgrensen Sogn og Fjordane/Møre og Romsdal til fylkesgrensen Nord-Trøndelag/Nordland (Leka): Sjefen for Trøndelag sjøforsvarsdistrikt, Trondheim.</article></article></li><li data-li-identifier="f." data-name="f."><article class="listArticle" data-absoluteaddress="/punkt/3/ledd/1/punkt/6/" id="punkt-3-ledd-1-punkt-6"><span class="data-originalId">f.</span><article class="legalP" data-absoluteaddress="/punkt/3/ledd/1/punkt/6/ledd/1/" id="punkt-3-ledd-1-punkt-6-ledd-1">På strekningen fra fylkesgrensen Nord-Trøndelag/Nordland til riksgrensen til Sovjetunionen: Forsvarskommando NordNorge, Bodø samt vedkommende sjøforsvarsdistrikt eller nærmeste militære avdeling/instans.</article></article></li></ul></article></article></li><li data-li-identifier="4." data-name="4."><article class="listArticle" data-absoluteaddress="/punkt/4/" id="punkt-4"><span class="data-originalId">4.</span><article class="legalP" data-absoluteaddress="/punkt/4/ledd/1/" id="punkt-4-ledd-1">I krig, og når det kan være fare for krig, skal melding – foruten som nevnt i pkt. 3 a-f foran – også sendes til Kommandøren for sjøstridskreftene i Sør-Norge og norske marinefartøyer som måtte befinne seg i nærheten.</article><article class="legalP" data-absoluteaddress="/punkt/4/ledd/2/" id="punkt-4-ledd-2">Sjefene for de i pkt. 3 nevnte sjøforsvarsdistrikter kan innen sine distrikter gi nærmere bestemmelser om meldingsveg, samt om melding også skal sendes til andre myndigheter.</article></article></li><li data-li-identifier="5." data-name="5."><article class="listArticle" data-absoluteaddress="/punkt/5/" id="punkt-5"><span class="data-originalId">5.</span><article class="legalP" data-absoluteaddress="/punkt/5/ledd/1/" id="punkt-5-ledd-1">I krig, og når det kan være fare for krig, er det særlig viktig å melde:<ul class="defaultList"><li data-li-identifier="a." data-name="a."><article class="listArticle" data-absoluteaddress="/punkt/5/ledd/1/punkt/1/" id="punkt-5-ledd-1-punkt-1"><span class="data-originalId">a.</span><article class="legalP" data-absoluteaddress="/punkt/5/ledd/1/punkt/1/ledd/1/" id="punkt-5-ledd-1-punkt-1-ledd-1">Når fremmed krigsfartøy eller bevæpnet handelsfartøy samt fremmed ikke-militært fartøy av en hvilken som helst kategori, observeres underveis eller stilleliggende på eller nær norsk territorium.</article></article></li><li data-li-identifier="b." data-name="b."><article class="listArticle" data-absoluteaddress="/punkt/5/ledd/1/punkt/2/" id="punkt-5-ledd-1-punkt-2"><span class="data-originalId">b.</span><article class="legalP" data-absoluteaddress="/punkt/5/ledd/1/punkt/2/ledd/1/" id="punkt-5-ledd-1-punkt-2-ledd-1">Når fremmed luftfartøy av en hvilken som helst kategori blir observert.</article></article></li><li data-li-identifier="c." data-name="c."><article class="listArticle" data-absoluteaddress="/punkt/5/ledd/1/punkt/3/" id="punkt-5-ledd-1-punkt-3"><span class="data-originalId">c.</span><article class="legalP" data-absoluteaddress="/punkt/5/ledd/1/punkt/3/ledd/1/" id="punkt-5-ledd-1-punkt-3-ledd-1">Når fremmede eller norske fartøyer viser mistenkelig opptreden. F.eks. om de viser signaler som er uforståelige etter den internasjonale signalbok, eller om de i hemmelighet kommuniserer med andre skip eller med personer i land (flaggsignaler, lyssignaler, radiosignaler eller på annen måte).</article></article></li><li data-li-identifier="d." data-name="d."><article class="listArticle" data-absoluteaddress="/punkt/5/ledd/1/punkt/4/" id="punkt-5-ledd-1-punkt-4"><span class="data-originalId">d.</span><article class="legalP" data-absoluteaddress="/punkt/5/ledd/1/punkt/4/ledd/1/" id="punkt-5-ledd-1-punkt-4-ledd-1">Når opplag av proviant, olje eller liknende synes mistenkelig på grunn av sin beliggenhet, størrelse eller art.</article></article></li><li data-li-identifier="e." data-name="e."><article class="listArticle" data-absoluteaddress="/punkt/5/ledd/1/punkt/5/" id="punkt-5-ledd-1-punkt-5"><span class="data-originalId">e.</span><article class="legalP" data-absoluteaddress="/punkt/5/ledd/1/punkt/5/ledd/1/" id="punkt-5-ledd-1-punkt-5-ledd-1">Når fartøy ukontrollert søker å ta inn last som er eksportforbudt.</article></article></li><li data-li-identifier="f." data-name="f."><article class="listArticle" data-absoluteaddress="/punkt/5/ledd/1/punkt/6/" id="punkt-5-ledd-1-punkt-6"><span class="data-originalId">f.</span><article class="legalP" data-absoluteaddress="/punkt/5/ledd/1/punkt/6/ledd/1/" id="punkt-5-ledd-1-punkt-6-ledd-1">Når fartøy med eksportforbudt last antas å ville forsøke (medvirke til) å få lasten ukontrollert ut av landet.</article></article></li><li data-li-identifier="g." data-name="g."><article class="listArticle" data-absoluteaddress="/punkt/5/ledd/1/punkt/7/" id="punkt-5-ledd-1-punkt-7"><span class="data-originalId">g.</span><article class="legalP" data-absoluteaddress="/punkt/5/ledd/1/punkt/7/ledd/1/" id="punkt-5-ledd-1-punkt-7-ledd-1">Når man har mistanke om at det spioneres for fremmed makt, eller fremmed makt – direkte eller indirekte – gis meddelelser om handelsfartøyers bevegelser, inkludert ankomst eller avgang, eller om fartøyenes last</article></article></li><li data-li-identifier="h." data-name="h."><article class="listArticle" data-absoluteaddress="/punkt/5/ledd/1/punkt/8/" id="punkt-5-ledd-1-punkt-8"><span class="data-originalId">h.</span><article class="legalP" data-absoluteaddress="/punkt/5/ledd/1/punkt/8/ledd/1/" id="punkt-5-ledd-1-punkt-8-ledd-1">Når det forøvrig observeres noe som antas å være av interesse for de sjømilitære myndigheter, f.eks. ulykker til sjøs, drivende eller ilanddrevne miner, torpedoer eller andre gjenstander som antas å være bestemt for krigsformål.</article></article></li></ul></article></article></li><li data-li-identifier="6." data-name="6."><article class="listArticle" data-absoluteaddress="/punkt/6/" id="punkt-6"><span class="data-originalId">6.</span><article class="legalP" data-absoluteaddress="/punkt/6/ledd/1/" id="punkt-6-ledd-1">I fred er det særlig viktig å melde:<ul class="defaultList"><li data-li-identifier="a." data-name="a."><article class="listArticle" data-absoluteaddress="/punkt/6/ledd/1/punkt/1/" id="punkt-6-ledd-1-punkt-1"><span class="data-originalId">a.</span><article class="legalP" data-absoluteaddress="/punkt/6/ledd/1/punkt/1/ledd/1/" id="punkt-6-ledd-1-punkt-1-ledd-1">Når fremmed krigsfartøy observeres underveis eller stilleliggende på eller nær norsk territorium, og spesielt i eller nær forbudt sjøområde.</article></article></li><li data-li-identifier="b." data-name="b."><article class="listArticle" data-absoluteaddress="/punkt/6/ledd/1/punkt/2/" id="punkt-6-ledd-1-punkt-2"><span class="data-originalId">b.</span><article class="legalP" data-absoluteaddress="/punkt/6/ledd/1/punkt/2/ledd/1/" id="punkt-6-ledd-1-punkt-2-ledd-1">Når fremmed ikke-militært fartøy av enhver kategori observeres på norsk territorium utenom vanlig led, eller stilleliggende/ankret eller under mistenkelige manøvre. Spesiell aktsomhet utvises i forbudte sjøområder. Dette gjelder også fartøyer under gange (seilas) uten nasjonalflagg heist.</article></article></li><li data-li-identifier="c." data-name="c."><article class="listArticle" data-absoluteaddress="/punkt/6/ledd/1/punkt/3/" id="punkt-6-ledd-1-punkt-3"><span class="data-originalId">c.</span><article class="legalP" data-absoluteaddress="/punkt/6/ledd/1/punkt/3/ledd/1/" id="punkt-6-ledd-1-punkt-3-ledd-1">Når fremmed ikke-militært fartøy av enhver kategori observeres i forbudt sjøområde uten både nasjonalflagg og losflagg heist, eller det konstateres, eller oppstår mistanke om, at fartøyet ikke har norsk los ombord.</article></article></li><li data-li-identifier="d." data-name="d."><article class="listArticle" data-absoluteaddress="/punkt/6/ledd/1/punkt/4/" id="punkt-6-ledd-1-punkt-4"><span class="data-originalId">d.</span><article class="legalP" data-absoluteaddress="/punkt/6/ledd/1/punkt/4/ledd/1/" id="punkt-6-ledd-1-punkt-4-ledd-1">Når fremmed ikke-militært fartøy som ikke er engasjert i ervervsmessig (kommersiell) virksomhet, f.eks. forskningsfartøyer o.l., observeres i eller nær norsk indre farvann (jf. pkt. 8 a i kgl.res. av 9. februar 1968 om regler for fremmede ikkemilitære fartøyers adgang til norsk territorium under fredsforhold). Dette gjelder også lystfartøyer som tilhører land hvis borgere har visumplikt til Norge.</article></article></li><li data-li-identifier="e." data-name="e."><article class="listArticle" data-absoluteaddress="/punkt/6/ledd/1/punkt/5/" id="punkt-6-ledd-1-punkt-5"><span class="data-originalId">e.</span><article class="legalP" data-absoluteaddress="/punkt/6/ledd/1/punkt/5/ledd/1/" id="punkt-6-ledd-1-punkt-5-ledd-1">Når man har mistanke om at det spioneres mot anlegg, installasjoner, fartøyer eller andre enheter tilhørende Forsvaret. Dette gjelder også dersom personer ombord på fartøyer viser mistenkelig oppførsel, jf. pkt. 5 c foran.</article></article></li><li data-li-identifier="f." data-name="f."><article class="listArticle" data-absoluteaddress="/punkt/6/ledd/1/punkt/6/" id="punkt-6-ledd-1-punkt-6"><span class="data-originalId">f.</span><article class="legalP" data-absoluteaddress="/punkt/6/ledd/1/punkt/6/ledd/1/" id="punkt-6-ledd-1-punkt-6-ledd-1">Når drivende eller ilanddrevne gjenstander blir observert. Dette gjelder spesielt sprenglegemer av enhver art, jf. pkt. 5 h foran.</article></article></li></ul></article></article></li><li data-li-identifier="7." data-name="7."><article class="listArticle" data-absoluteaddress="/punkt/7/" id="punkt-7"><span class="data-originalId">7.</span><article class="legalP" data-absoluteaddress="/punkt/7/ledd/1/" id="punkt-7-ledd-1">I meldinger bør om mulig alltid angis:</article><article class="legalP" data-absoluteaddress="/punkt/7/ledd/2/" id="punkt-7-ledd-2">Fartøyenes navn, art og nasjonalitet, flyenes art og kjenningsmerke, nøyaktig stedsangivelse, og nøyaktig tidsangivelse (dato og klokkeslett), fartøyers og flys kurs, fart og manøvrering samt alle opplysninger som kan tjene til å identifisere vedkommende fartøy eller fly (i tilfelle person).</article></article></li><li data-li-identifier="8." data-name="8."><article class="listArticle" data-absoluteaddress="/punkt/8/" id="punkt-8"><span class="data-originalId">8.</span><article class="legalP" data-absoluteaddress="/punkt/8/ledd/1/" id="punkt-8-ledd-1">I fredstid skal havnemyndighetene alltid sende melding til de i pkt. 3 nevnte myndigheter når krigsfartøy, eller fremmed ikkemilitært fartøy som ikke er engasjert i kommersiell virksomhet, ankommer og avgår norsk havn. Dette gjelder også fremmede lystfartøyer tilhørende land hvis borgere har visumplikt til Norge.</article></article></li><li data-li-identifier="9." data-name="9."><article class="listArticle" data-absoluteaddress="/punkt/9/" id="punkt-9"><span class="data-originalId">9.</span><article class="legalP" data-absoluteaddress="/punkt/9/ledd/1/" id="punkt-9-ledd-1">Når fremmed krigsfartøy eller fremmed ikke-militært fartøy som er engasjert i ikke-kommersiell virksomhet, ankommer norsk indre farvann og anmoder om los, skal losveiledning bare gis dersom losen har mottatt melding fra vedkommende norske myndighet om at fartøyet har fått innvilget anløpstillatelse. Hvis det er grunn til å anta at manglende melding kan skyldes sambandsforhold, skal losen ta kontakt med nærmeste sjømilitære myndighet, se pkt. 3 foran, for å klarlegge saken.</article><article class="legalP" data-absoluteaddress="/punkt/9/ledd/2/" id="punkt-9-ledd-2">Denne bestemmelse gjelder ikke fartøyer som er i nød.</article></article></li><li data-li-identifier="10." data-name="10."><article class="listArticle" data-absoluteaddress="/punkt/10/" id="punkt-10"><span class="data-originalId">10.</span><article class="legalP" data-absoluteaddress="/punkt/10/ledd/1/" id="punkt-10-ledd-1">Dersom fremmed krigsfartøy eller fremmed ikke-militært fartøy som er engasjert i ikke-kommersiell virksomhet blir liggende i havn – eller oppholder seg i norsk indre farvann – utover den tid som er angitt i anløpstillatelsen. skal vedkommende sjømilitære myndighet straks underrettes. Denne bestemmelse gjelder også fremmede lystfartøyer tilhørende fremmede land hvis borgere har visumplikt til Norge.</article></article></li><li data-li-identifier="11." data-name="11."><article class="listArticle" data-absoluteaddress="/punkt/11/" id="punkt-11"><span class="data-originalId">11.</span><article class="legalP" data-absoluteaddress="/punkt/11/ledd/1/" id="punkt-11-ledd-1">Uten spesiell tillatelse er det forbudt for enhver å oppta, mangfoldiggjøre eller offentliggjøre kart eller kartskisse over rikets havner eller territorium eller foreta andre målinger eller loddinger enn slike som er nødvendige for sikker navigering i den alminnelige seilled.</article><article class="legalP" data-absoluteaddress="/punkt/11/ledd/2/" id="punkt-11-ledd-2">Videre er det forbudt å oppta, mangfoldiggjøre eller offentliggjøre kart, kroki, skisse, fotografi eller beskrivelse over norske forsvarsanlegg m.m. (se lov om forsvarshemmeligheter av 18. august 1914 § 3).</article><article class="legalP" data-absoluteaddress="/punkt/11/ledd/3/" id="punkt-11-ledd-3">Overtredelse av disse bestemmelser skal meldes til vedkommende sjømilitære myndighet, ledsaget av alle de opplysninger som kan være av betydning for vurdering av saken.</article></article></li><li data-li-identifier="12." data-name="12."><article class="listArticle" data-absoluteaddress="/punkt/12/" id="punkt-12"><span class="data-originalId">12.</span><article class="legalP" data-absoluteaddress="/punkt/12/ledd/1/" id="punkt-12-ledd-1">Det er av stor betydning, især i krig, at alle meldinger blir sendt øyeblikkelig og på hurtigste måte (i tilfelle pr. telefon, telegraf eller telex). Utgifter ved telefonering m.v. av meldinger vil bli godtgjort av vedkommende sjømilitære myndighet.</article></article></li><li data-li-identifier="13." data-name="13."><article class="listArticle" data-absoluteaddress="/punkt/13/" id="punkt-13"><span class="data-originalId">13.</span><article class="legalP" data-absoluteaddress="/punkt/13/ledd/1/" id="punkt-13-ledd-1">Det er forbudt å meddele utenforstående noen av de opplysninger som det etter denne instruks påligger offentlige tjenestemenn å fremskaffe til hjelp for de sjømilitære myndigheter.</article></article></li><li data-li-identifier="14." data-name="14."><article class="listArticle" data-absoluteaddress="/punkt/14/" id="punkt-14"><span class="data-originalId">14.</span><article class="legalP" data-absoluteaddress="/punkt/14/ledd/1/" id="punkt-14-ledd-1">Når fremmed krigsskip kommer til norsk havn, hvor intet norsk krigsskip er til stede, skal havnefogden, havnebetjenten eller hvis ingen slik er ansatt, vedkommende losoldermann eller losformann, gi skipets sjef underretning om de bestemmelser som gjelder for skipets adgang til norske havner, ved å overlevere et eksemplar av de trykte bestemmelser om dette.</article><article class="legalP" data-absoluteaddress="/punkt/14/ledd/2/" id="punkt-14-ledd-2">Dette skal også gjøres av los som kommer ombord i et fremmed krigsskip for å lose.</article></article></li><li data-li-identifier="15." data-name="15."><article class="listArticle" data-absoluteaddress="/punkt/15/" id="punkt-15"><span class="data-originalId">15.</span><article class="legalP" data-absoluteaddress="/punkt/15/ledd/1/" id="punkt-15-ledd-1">Ved henvendelse til vedkommende sjøforsvarsdistrikt vil det bli utlevert et tilstrekkelig antall eksemplarer av denne instruks og av de til enhver tid gjeldende bestemmelser om fremmede krigsfartøyers og militære luftfartøyers og fremmede ikke-militære fartøyers adgang til norsk territorium.</article></article></li></ul><article class="legalP" data-absoluteaddress="/ledd/1/" id="ledd-1">Gjeldende instruks fastsatt ved kgl.res. av 11. juli 1947 med endring av 3. juni 1949, oppheves.</article><article class="legalP" data-absoluteaddress="/ledd/2/" id="ledd-2">Bestemmelsene trer i kraft straks.</article></main></body></html>