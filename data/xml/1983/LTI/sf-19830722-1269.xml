<!DOCTYPE html><html lang="no"><head><title>Forskrift om skogavgift for driftsåret 1983/84.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:15</dd><dt class="legacyID">Datokode</dt><dd class="legacyID">FOR-1983-07-22-1269</dd><dt class="dokid">DokumentID</dt><dd class="dokid">LTI/forskrift/1983-07-22-1269</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 16</dd><dt class="dateInForce">I kraft fra</dt><dd class="dateInForce">1983-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§41</li></ul></dd><dt class="dateOfPublication">Kunngjort</dt><dd class="dateOfPublication">1983-08-05</dd><dt class="title">Tittel</dt><dd class="title">Forskrift om skogavgift for driftsåret 1983/84.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 22. juli 1983 med hjemmel i lov av 21. mai 1965 om skogbruk og skogvern § 41. Fremmet av Landbruksdepartementet.</dd><dt class="refid">RefID</dt><dd class="refid">forskrift/1983-07-22-1269</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skogavgift for driftsåret 1983/84.<ul class="tocSubUl"><li>§ 1. Hovedregelen for skogavgift.</li><li>§ 2. Hvilke typer skogsvirke forskriften gjelder for.</li><li>§ 3. Satser for skogavgift.</li><li>§ 4. Melding om skogavgift.</li><li>§ 5. Skogavgift etter søknad.</li><li>§ 6. Særregel for bygdeallmenninger.</li><li>§ 7. Skogavgift for virke som utvises eller leveres til bruksberettigede i stats- eller bygdeallmenninger.</li><li>§ 8. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-07-22-1269" id="dokument"><h1>Forskrift om skogavgift for driftsåret 1983/84.</h1><article class="legalArticle" data-lovdata-URL="LTI/forskrift/1983-07-22-1269/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregelen for skogavgift.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ved salg og annen overdragelse samt ved ekspropriasjon av hogget eller fremdrevet skogsvirke eller av trær på rot, ved skogeierens foredling av virke for videresalg og annen overdragelse, og ved skogeierens bruk av virke til andre formål enn til dekning av eget behov i jord- og skogbruksmessig virksomhet skal det svares en skogavgift.</article></article><article class="legalArticle" data-lovdata-URL="LTI/forskrift/1983-07-22-1269/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvilke typer skogsvirke forskriften gjelder for.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For driftsåret 1983/84 (1. august 1983 til 31. juli 1984) skal det svares skogavgift for skogsvirke av gran og furu som går til masse-, skur- og spesialvirke.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det skal bare svares skogavgift for virke av lauvtre (inkludert ved til brensel av lauvtre) hvis skogeier gir melding om det. For meldingen gjelder reglene i § 4 tredje ledd.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Det skal ikke svares skogavgift for rundlast, gjerdestolper og ved til brensel av bartre.</article></article><article class="legalArticle" data-lovdata-URL="LTI/forskrift/1983-07-22-1269/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Satser for skogavgift.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Skogavgiften skal være i hele prosentenheter innenfor intervallet fra 5 prosent til og med 25 prosent av virkets bruttoverdi når virket blir bruttoverdiberegnet (inkludert driftskostnader). Når virket ikke blir bruttoverdiberegnet, skal skogavgiften være i hele kroner innenfor intervallet fra kr 10,- til og med kr 50,- pr.m<sup>3</sup> .</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Skogeier må velge avgiftssats innenfor intervallene i første ledd, senest ved første inngåelse av kontrakt om virkesleveranse i driftsåret. Den valgte avgiftssats skal gjelde for hele driftsåret. Skogeier må gi melding om valget av avgiftssats etter reglene i § 4 første og andre ledd når avgiftssatsen er forskjellig fra satsene nevnt i tredje ledd.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Velger skogeier ikke avgiftssats innenfor intervallet i første ledd ved første inngåelse av kontrakt om virkesleveranse i driftsåret, skal det svares en skogavgift på 10 prosent av virkets bruttoverdi når virket blir bruttoverdiberegnet og på kr 20, – pr.m<sup>3</sup> fast mål når virket ikke blir bruttoverdiberegnet.</article></article><article class="legalArticle" data-lovdata-URL="LTI/forskrift/1983-07-22-1269/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Melding om skogavgift.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Skogeier må gi melding etter § 3 andre ledd til herredsskogmesteren i det distrikt skogeiendommen ligger i. Herredsskogmesteren kan kreve at meldingen skal være skriftlig.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Inngår skogeier første kontrakt om virkesleveranse i driftsåret med en skogeierforening og skogeier må gi melding om avgiftssats etter § 3 andre ledd, kan skogeierforeningen gi melding om avgiftssatsen istedenfor skogeieren. Reglene i første ledd gjelder tilsvarende.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Meldingen om det skal svares skogavgift for lauvtrevirke, jf. § 2 andre ledd, skal gis senest når skogeier inngår første kontrakt om virkesleveranse i driftsåret. Meldingen må gjelde alt av skogeiers lauvtrevirke som i løpet av driftsåret faller inn under § 1. Første og andre ledd gjelder tilsvarende.</article></article><article class="legalArticle" data-lovdata-URL="LTI/forskrift/1983-07-22-1269/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skogavgift etter søknad.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Etter søknad fra skogeier innen 1. oktober 1983 kan avgiftssatsen settes i hele prosentenheter innenfor intervallet fra 2 prosent til og med 4 prosent av virkets bruttoverdi når virket blir bruttoverdiberegnet. Når virket ikke blir bruttoverdiberegnet, kan avgiftssatsen være i hele kroner innenfor intervallet fra kr 4, – til og med kr 8, pr.m<sup>3</sup> fast mål. Den innvilgede avgiftssats skal gjelde for hele driftsåret.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Reglene i § 4 første ledd gjelder tilsvarende.</article></article><article class="legalArticle" data-lovdata-URL="LTI/forskrift/1983-07-22-1269/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særregel for bygdeallmenninger.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Bygdeallmenninger skal sende meldingene etter §§ 2 og 3 og søknaden etter § 5 til Direktoratet for statens skoger.</article></article><article class="legalArticle" data-lovdata-URL="LTI/forskrift/1983-07-22-1269/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skogavgift for virke som utvises eller leveres til bruksberettigede i stats- eller bygdeallmenninger.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skogavgift for virke som utvises eller leveres til bruksberettigede i stats- eller bygdeallmenninger skal være kr 20,- pr.m<sup>3</sup> fast mål.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Skogavgiften for trelast (skur- eller høvellast) som leveres til bruksberettigede i stats- eller bygdeallmenninger skal være kr 40, – pr.m<sup>3</sup> fast mål.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Skogavgiften skal svares av den bruksberettigede.</article></article><article class="legalArticle" data-lovdata-URL="LTI/forskrift/1983-07-22-1269/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Disse forskrifter trer i kraft 1. august 1983.</article></article></main></body></html>