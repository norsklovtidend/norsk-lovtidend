<!DOCTYPE html><html lang="no"><head><title>Forskrift om levering av kontrolloppgaver over innskudd i banker, samvirkelag, fast organiserte spareforeninger og interessekontorer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:26</dd><dt class="legacyID">Datokode</dt><dd class="legacyID">FOR-1983-12-30-1976</dd><dt class="dokid">DokumentID</dt><dd class="dokid">LTI/forskrift/1983-12-30-1976</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 29</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-24</dd><dt class="title">Tittel</dt><dd class="title">Forskrift om levering av kontrolloppgaver over innskudd i banker, samvirkelag, fast organiserte spareforeninger og interessekontorer.</dd><dt class="refid">RefID</dt><dd class="refid">forskrift/1983-12-30-1976</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om levering av kontrolloppgaver over innskudd i banker, samvirkelag, fast organiserte spareforeninger og interessekontorer.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-12-30-1976" id="dokument"><h1>Forskrift om levering av kontrolloppgaver over innskudd i banker, samvirkelag, fast organiserte spareforeninger og interessekontorer.</h1><article class="legalP" data-absoluteaddress="/ledd/1/" id="ledd-1">Finansdepartementet har 30. desember 1983 med hjemmel i ligningsloven § 6-16, jf. § 6-4 fastsatt følgende forskrift:</article><article class="legalArticle" data-lovdata-URL="LTI/forskrift/1983-12-30-1976/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For personlige innskytere skal det på grunnlag av innskyterens fødselsdag og -år, etternavn som begynner med nærmere angitte bokstaver eller andre utvalgskriterier, gis oppgaver som bestemt av Skattedirektoratet for det enkelte år. Innbetalte beløp på sparebrev og innløste sparebrev behandles som innskudd. Har innskyteren dobbelt etternavn, skal den bokstav hans etternavn er registrert på, være avgjørende for innberetningsplikten. Tilsvarende plikt til å gi oppgaver gjelder for innskudd m.v. fra foreninger og selskaper, idet første bokstav i de navn som de er registrert under, nærmere angitte sifre i registreringsnummerne i det offentlige foretaksregister eller andre utvalgskriterier, legges til grunn.</article></article><article class="legalArticle" data-lovdata-URL="LTI/forskrift/1983-12-30-1976/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Oppgaven skal inneholde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Innskuddets kontonummer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Navn og adresse på innskyteren.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Navn og adresse på den som disponerer innskuddet, dersom det ikke disponeres av den innskuddet lyder på.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Innskyterens fødselsnummer/foretaksnummer når disse er notert i samsvar med Bankinspeksjonens forskrifter. Mangler personnummer, oppgis fødselsdag og -år.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Innestående beløp (herunder kassakreditt i kredit) pr. 1. januar, dvs. kredittsaldo ifølge bøkene pr. 1. januar (medregnet renter).</article></article></li><li data-li-identifier="6." data-name="6."><article class="listArticle" data-absoluteaddress="/paragraf/2/ledd/1/punkt/6/" id="paragraf-2-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/2/ledd/1/punkt/6/ledd/1/" id="paragraf-2-ledd-1-punkt-6-ledd-1">Renter siste år tillagt kontoen eller utbetalt kunden.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/2/ledd/1/punkt/7/" id="paragraf-2-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/2/ledd/1/punkt/7/ledd/1/" id="paragraf-2-ledd-1-punkt-7-ledd-1">På konti oppgjort i løpet av foregående år gis de samme opplysninger. I tillegg oppgis dato for oppgjøret samt det beløp som er hevet pr. oppgjørsdagen.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/2/ledd/1/punkt/8/" id="paragraf-2-ledd-1-punkt-8"><span class="data-originalId">8.</span><article class="legalP" data-absoluteaddress="/paragraf/2/ledd/1/punkt/8/ledd/1/" id="paragraf-2-ledd-1-punkt-8-ledd-1">Bankens/samvirkelagets/spareforeningens navn.</article></article></li></ul></article></article><article class="legalArticle" data-lovdata-URL="LTI/forskrift/1983-12-30-1976/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Oppgavene gis for hvert kontonummer på en særskilt blankett og skal inneholde de opplysninger som er nevnt i § 2. Oppgaver vedrørende samme innskyter bør heftes sammen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Oppgavene kan etter Skattedirektoratets bestemmelse gis på magnetbånd.</article></article><article class="legalArticle" data-lovdata-URL="LTI/forskrift/1983-12-30-1976/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Oppgaver som gjelder personer og selskaper hjemmehørende i Norge, skal sendes til ligningskontoret i den kommune hvor innskyteren har oppgitt å ha sin adresse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Oppgaver vedrørende utenlandske selskaper og personer hvor innskuddet disponeres av person bosatt her i landet eller innretning hjemmehørende i Norge, skal sendes ligningskontoret i den kommune hvor vedkommende som disponerer innskuddet har oppgitt å ha sin adresse.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Oppgaver ellers som gjelder personer som er bosatt i utlandet og utenlandske selskaper og innretninger, skal sendes til ligningskontoret i den kommune hvor banken har sitt kontor. Vedkommende land skal særskilt markeres på oppgaven.</article></article><article class="legalArticle" data-lovdata-URL="LTI/forskrift/1983-12-30-1976/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Hvis banken har kjennskap til at registrert adresse på konto ikke er riktig på oppgavetidspunktet (1. januar), skal oppgaven sendes ligningskontoret i den kommune hvor innskyteren har sin riktige adresse. Er den riktige adresse ikke kjent for banken, sendes oppgaven til ligningskontoret i den kommune hvor bankens kontor ligger.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Banken skal samtidig meddele foreliggende opplysninger som kan tjene til å identifisere innskyteren. Banken må sørge for at vedkommende innskyters navn og adresse samt fødselsnummer blir riktig oppgitt når han disponerer over kontoen og omgående gi ligningskontoret melding om dette,</article></article><article class="legalArticle" data-lovdata-URL="LTI/forskrift/1983-12-30-1976/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Sammen med oppgaver over innskudd som registreres ved hjelp av EDB, skal det ved oversendelse til vedkommende ligningskontor vedlegges EDB-følgeskriv som for hver kommune viser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">Navn på den kommune som skal ha oppgavene.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">Antall oppgaver som er vedlagt.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">Samlede innestående beløp pr. 1. januar oppgitt på de innsendte oppgaver.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/ledd/1/punkt/4/" id="paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/6/ledd/1/punkt/4/ledd/1/" id="paragraf-6-ledd-1-punkt-4-ledd-1">Samlet rentebeløp som er oppgitt på de innsendte oppgaver.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/ledd/1/punkt/5/" id="paragraf-6-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/6/ledd/1/punkt/5/ledd/1/" id="paragraf-6-ledd-1-punkt-5-ledd-1">Samlet hevet beløp pr. oppgjørsdagen på oppgjorte konti.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Eventuelle rettelser som banken foretar i forbindelse med kontroll av EDB-følgeskrivene skal fremgå av disse eller vedlegg. Følgeskrivene skal undertegnes av to personer som forplikter banken. En av disse kan være bankens revisor.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Banken skal oppbevare gjenpart av disse følgeskriv i 3 .år etter utgangen av det år ligningen gjelder for.</article></article><article class="legalArticle" data-lovdata-URL="LTI/forskrift/1983-12-30-1976/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For innskudd som ikke føres ved hjelp av EDB eller hvor EDBsentraler ikke kan fremstille følgeskriv som nevnt i § 6, skal banken sammen med oppgavene vedlegge summeringsstrimler som spesifisert viser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Samlet innestående beløp pr. 1. januar oppgitt på de innsendte oppgaver.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Samlet hevet beløp pr. oppgjørsdagen på oppgjorte konti.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Summeringsstrimlene skal undertegnes av to personer som forplikter banken. En av disse kan være bankens revisor.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Banken må i alle tilfeller utferdige og oppbevare en kontrolliste som viser summen av de innberettede innskudd for hver enkelt kommune. Banken plikter ikke å ta gjenpart av oppgavene eller de summeringsstrimler som oversendes de respektive kommuner.</article></article><article class="legalArticle" data-lovdata-URL="LTI/forskrift/1983-12-30-1976/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Det som i disse regler er uttalt om banker, gjelder tilsvarende for samvirkelag, spareforeninger og interessekontorer.</article></article><article class="legalArticle" data-lovdata-URL="LTI/forskrift/1983-12-30-1976/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft 1. januar 1984.</article></article></main></body></html>