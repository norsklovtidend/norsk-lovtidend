<!DOCTYPE html><html lang="no"><head><title>Forskrift om godtgjørelse av utgifter til skyss i forbindelse med reise for å foreta undersøkelse eller behandling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:52</dd><dt class="legacyID">Datokode</dt><dd class="legacyID">FOR-1983-08-22-1380</dd><dt class="dokid">DokumentID</dt><dd class="dokid">LTI/forskrift/1983-08-22-1380</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 18</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§2-6</li></ul></dd><dt class="dateOfPublication">Kunngjort</dt><dd class="dateOfPublication">1983-09-06</dd><dt class="title">Tittel</dt><dd class="title">Forskrift om godtgjørelse av utgifter til skyss i forbindelse med reise for å foreta undersøkelse eller behandling.</dd><dt class="refid">RefID</dt><dd class="refid">forskrift/1983-08-22-1380</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godtgjørelse av utgifter til skyss i forbindelse med reise for å foreta undersøkelse eller behandling.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-08-22-1380" id="dokument"><h1>Forskrift om godtgjørelse av utgifter til skyss i forbindelse med reise for å foreta undersøkelse eller behandling.</h1><article class="legalP" data-absoluteaddress="/ledd/1/" id="ledd-1">Sosialdepartementet har 22. august 1983, i medhold av lov av 17. juni 1966 nr. 12 om folketrygd § 2-6 nr. 3, jf. lov av 19. november 1982 nr. 66 om helsetjenesten i kommunene § 8-1, fastsatt forskrifter om godtgjørelse av utgifter til skyss i forbindelse med reise for å foreta undersøkelse eller behandling.</article><article class="legalArticle" data-lovdata-URL="LTI/forskrift/1983-08-22-1380/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Hvis den trygdede på grunn av sin helsetilstand ikke kan møte fram på behandlingsstedet, har den som reiser for å foreta undersøkelse eller behandling rett til skyssgodtgjørelse.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Godtgjørelsen beregnes etter regulativ for reiser innenlands for statens regning.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Skyssgodtgjørelse ytes dog bare hvis veilengden som må reises fra utgangspunktet og til den trygdede er minst en kilometer. Denne grense gjelder ikke ved øyeblikkelig hjelp.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Har den som foretar undersøkelsen eller behandlingen på grunn av særlige forhold hatt større nødvendige skyssutgifter, godtgjøres utgiftene etter regning.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Skyssgodtgjørelse ytes bare for billigste reisemåte.</article></article><article class="legalArticle" data-lovdata-URL="LTI/forskrift/1983-08-22-1380/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Beregningsgrunnlaget for skyssgodtgjørelse ved bruk av eget skyssmiddel er antall tilbakelagte kilometer. Ved beregning av veilengden avrundes samlet antall kilometer ved framreisen og tilbakereisen til nærmeste antall hele kilometer. Veilengden regnes fra kontor (bolig) til den som foretar undersøkelsen eller behandlingen. Skjer reisen fra et midlertidig oppholdssted, regnes veilengden fra dette, hvis reisen derfra til pasienten er kortere.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Skjer undersøkelse og behandling etter rekvisisjon under en reise, beregnes veilengden bare for selve avstiget.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Skjer undersøkelsen eller behandlingen under fast kontordagsreise, beregnes veilengden bare for det antall kilometer som vedkommende reiser ekstra i anledning av undersøkelsen eller behandlingen.</article></article><article class="legalArticle" data-lovdata-URL="LTI/forskrift/1983-08-22-1380/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Har den som foretar undersøkelse eller behandling i det vesentlige sin praksis i by eller innenfor tettbebyggelsen i bymessig bebygde strøk, kan det i stedet for skyssgodtgjørelse som nevnt i § 1, jf. § 2, ytes et fast skysstillegg. Slikt fast skysstillegg kan bare beregnes hvis befordringsmiddel er brukt.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom vilkårene for å yte et fast skysstillegg foreligger, avtaler den eller de som foretar undersøkelse og behandling og trygdekontoret i distriktet størrelsen av og de nærmere vilkår for skysstillegget. Avtalen skal godkjennes av Rikstrygdeverket. Skysstillegget godtgjøres i sin helhet av trygden.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det faste skysstillegg bortfaller hvis leiet befordringsmiddel (drosje) er nyttet og trygdekontoret har godtgjort utgiftene herved.</article></article><article class="legalArticle" data-lovdata-URL="LTI/forskrift/1983-08-22-1380/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Disse forskrifter trer i kraft 1. januar 1984.</article></article></main></body></html>