<!DOCTYPE html><html lang="no"><head><title>Forskrift om konkurransekjøring med sykkel på veg åpen for alminnelig ferdsel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:52</dd><dt class="legacyID">Datokode</dt><dd class="legacyID">FOR-1983-01-05-4</dd><dt class="dokid">DokumentID</dt><dd class="dokid">LTI/forskrift/1983-01-05-4</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 1</dd><dt class="dateInForce">I kraft fra</dt><dd class="dateInForce">1983-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1957-04-26-4/§21</li><li>forskrift/1957-04-26-4/§18</li><li>lov/1965-06-18-4/§4</li><li>lov/1965-06-18-4/§11</li></ul></dd><dt class="dateOfPublication">Kunngjort</dt><dd class="dateOfPublication">1983-02-02</dd><dt class="title">Tittel</dt><dd class="title">Forskrift om konkurransekjøring med sykkel på veg åpen for alminnelig ferdsel.</dd><dt class="miscInformation">Annet om dokumentet</dt><dd class="miscInformation">Fastsatt av Vegdirektoratet 5. januar 1983 med hjemmel i trafikkreglene av 26. april 1957 § 21, jf. § 18 nr. 5 annet ledd.</dd><dt class="refid">RefID</dt><dd class="refid">forskrift/1983-01-05-4</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om konkurransekjøring med sykkel på veg åpen for alminnelig ferdsel.<ul class="tocSubUl"><li>§ 1. Definisjon</li><li>§ 2. Regler for konkurransekjøring</li><li>§ 3. Avgjørelsesmyndighet</li><li>§ 4. Søknad m.v.</li><li>§ 5. Varsling</li><li>§ 6. Vakthold</li><li>§ 7. Vegoppmerking</li><li>§ 8. Arrangørens ansvar</li><li>§ 9. Ikrafttreden m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-01-05-4" id="dokument"><h1>Forskrift om konkurransekjøring med sykkel på veg åpen for alminnelig ferdsel.</h1><article class="legalArticle" data-lovdata-URL="LTI/forskrift/1983-01-05-4/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjon</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I disse forskrifter betyr «konkurransekjøring» ethvert idrettsarrangement for syklister på ferdselsåpen veg hvor deltagerne følger en fastlagt rute, og hvor det skilles mellom deltagerne innbyrdes ved hjelp av tidtaking og/eller annen form for rangering, eller hvor det er fastsatt maksimaltid for gjennomføring av rittet. I tvilstilfeller avgjør søknadsmyndigheten iflg. § 3 om disse forskrifter skal komme til anvendelse.</article></article><article class="legalArticle" data-lovdata-URL="LTI/forskrift/1983-01-05-4/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Regler for konkurransekjøring</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Trafikkreglene og skiltreglene gjelder for deltagerne i konkurransekjøring med sykkel. Vakter, funksjonærer og andre som yder service til deltagerne, skal alltid overholde trafikkreglene og skiltreglene.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Politiet kan etter vegtrafikkloven § 9 regulere trafikken slik forholdene i hvert enkelt tilfelle krever det, og kan herunder fravike det som er fastsatt i første ledd. Fellesstart eller andre måter å sykle på med flere enn to i bredden, kan bare foregå når politiet foretar trafikkregulering som nevnt. Under slik trafikkregulering tillates dog ikke sykling i motgående kjørefelt med mindre dette kan skje i tråd med trafikkreglenes § 15 nr. 2 om forbikjøring, og deltagerne skal plassere seg i vegbanen på en slik måte som er minst mulig til hinder for den øvrige trafikk.</article></article><article class="legalArticle" data-lovdata-URL="LTI/forskrift/1983-01-05-4/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgjørelsesmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Skal sykkelritt foregå kun innenfor område der politikammeret har polititjeneste, sendes søknad til vedkommende politikammer. Skal ritt innenfor et fylke foregå utenfor område der politikammer har polititjeneste, sendes søknad til vegkontoret med gjenpart til berørt(e) politikammer. Ved ritt som går gjennom flere fylker, skal søknad sendes til hvert vegkontor som avgjør søknaden for sitt fylke. Gjenpart av søknad sendes alle berørte politikammer.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Avslag på søknad kan påklages til Vegdirektoratet.</article></article><article class="legalArticle" data-lovdata-URL="LTI/forskrift/1983-01-05-4/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad m.v.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknad og gjenpart som nevnt i § 3, skal fremmes senest fem uker før rittets avholdelse. Søknad innkommet etter denne frist, behandles bare i den utstrekning saken likevel kan gis en betryggende vurdering.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Arrangøren skal opplyse om hvilke veger som ønskes brukt. Skal det også kjøres på privat veg, må tillatelse på forhånd innhentes skriftlig fra eierne og vedlegges søknaden. Søkes det om å få bruke kommunal veg, skal arrangøren sende gjenpart av søknaden til formannskapet som har uttalerett overfor avgjørelsesmyndigheten iflg. § 3.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Videre skal det opplyses om tid for arrangementet, steder for start, innkomst og matstasjoner e.a., anntall deltagere, konkurransevilkår og annet som skjønnes å kunne få betydning for vurderingen for søknaden.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Vedkommende myndighet kan kreve nærmere opplysninger og kan sette de vilkår for rittet som tjener hensynet til sikkerhet, miljø og trafikkavvikling. Ved turritt o.l. kan det fastsettes at starten skal skje i puljer.</article></article><article class="legalArticle" data-lovdata-URL="LTI/forskrift/1983-01-05-4/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varsling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">I de tilfeller politiet regulerer trafikken, stiller arrangøren ledsagerbiler med varsellykt som gir blinkende gult lys til alle sider, i det antall som politiet måtte finne nødvendig. Ledsagerbilene skal være utstyrt med skilt som tydelig tilkjennegir at sykkelritt pågår. Skiltet tildekkes eller demonteres når det ikke er i bruk. Annen form for varsling er forbudt, herunder bruk av nødsignallys under kjøring.</article></article><article class="legalArticle" data-lovdata-URL="LTI/forskrift/1983-01-05-4/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vakthold</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Arrangøren utsetter vakter i det antall og med den plassering som politiet anser nødvendig etter samråd med arrangøren. Vaktene må ikke være slik antrukket at de kan forveksles med polititjenestemenn, men dog slik at antrekket skiller dem ut fra andre trafikanter.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Vaktene står under politiets ledelse og retter seg etter politiets anvisninger.</article></article><article class="legalArticle" data-lovdata-URL="LTI/forskrift/1983-01-05-4/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vegoppmerking</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Oppmerking på eller ved offentlig veg for start, innkomst eller andre formål, kan utføres bare når og på den måte søknadsmyndighetene tillater det. Eventuell oppmerking skal fjernes når rittet er avviklet på vedkommende sted. Blir dette ikke etterkommet, kan oppmerkingen fjernes for arrangørens regning.</article></article><article class="legalArticle" data-lovdata-URL="LTI/forskrift/1983-01-05-4/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Arrangørens ansvar</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Arrangøren innskjerper overfor samtlige deltagere og funksjonærer at trafikkreglene, skiltreglene og andre forutsetninger og vilkår for rittet, skal følges.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom arrangøren ikke overholder sine forpliktelser etter disse forskrifter, kan dette medføre at arrangøren senere nektes å avholde ett eller flere ritt.</article></article><article class="legalArticle" data-lovdata-URL="LTI/forskrift/1983-01-05-4/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden m.v.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskrifter trer i kraft 1. april 1983.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Samtidig oppheves «Vilkår for konkurransekjøring» fastsatt av Vegdirektoratet oktober 1963 og rundskriv nr. 87/78 Vegtraf om «Konkurransekjøring» i den utstrekning disse bestemmelser angår sykkelritt på ferdselsåpen veg.</article></article></main></body></html>