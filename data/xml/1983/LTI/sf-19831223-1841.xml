<!DOCTYPE html><html lang="no"><head><title>Forskrift om beregning av skattepliktig årsoverskudd for enkelte grupper av regnskapspliktige skattytere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:58</dd><dt class="legacyID">Datokode</dt><dd class="legacyID">FOR-1983-12-23-1841</dd><dt class="dokid">DokumentID</dt><dd class="dokid">LTI/forskrift/1983-12-23-1841</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 28</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§5-2</li></ul></dd><dt class="dateOfPublication">Kunngjort</dt><dd class="dateOfPublication">1984-01-17</dd><dt class="title">Tittel</dt><dd class="title">Forskrift om beregning av skattepliktig årsoverskudd for enkelte grupper av regnskapspliktige skattytere.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 23. desember 1983 med hjemmel i ligningsloven av 13. juni 1980 nr. 24 § 5-2 og skatteloven § 50 annet ledd. Fremmet av Finansdepartementet.</dd><dt class="refid">RefID</dt><dd class="refid">forskrift/1983-12-23-1841</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beregning av skattepliktig årsoverskudd for enkelte grupper av regnskapspliktige skattytere.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-12-23-1841" id="dokument"><h1>Forskrift om beregning av skattepliktig årsoverskudd for enkelte grupper av regnskapspliktige skattytere.</h1><article class="legalArticle" data-lovdata-URL="LTI/forskrift/1983-12-23-1841/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Skattyter som driver næringsvirksomhet som nevnt nedenfor og som har begrenset regnskapsplikt etter § 3 i regnskapsloven, skal ved beregningen av utbyttet (skattepliktig årsoverskudd) ta hensyn til endringer i varebeholdning, utestående fordringer og gjeld. Dette gjelder for:</article> <article class="defaultP" margin-top="true">Frihandlere, antikvar- og skraphandlere.</article> <article class="defaultP" margin-top="true">Håndverkere i distrikter hvor lov om handverksnæring av 19. juni 1970 nr. 59 ikke er gjort gjeldende.</article> <article class="defaultP" margin-top="true">Frihåndverkere etter håndverkslovens § 16.</article> <article class="defaultP" margin-top="true">Håndverkere som driver uten håndverksbrev etter håndverkslovens §§ 1 og 2.</article> <article class="defaultP" margin-top="true">Næringsdrivende som tilvirker eller bearbeider varer for salg eller på bestilling, herunder båtbyggere.</article> <article class="defaultP" margin-top="true">Enhver som driver reparasjonsvirksomhet.</article> <article class="defaultP" margin-top="true">Enhver som i næring driver maskinstasjon i landbruket (maskinholder/maskinlag) eller utfører anleggsarbeid for andre med bulldozer, gravemaskin, traktor eller lignende større maskiner (maskinentreprenører).</article></article><article class="legalArticle" data-lovdata-URL="LTI/forskrift/1983-12-23-1841/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For skattyter som går over fra å nytte kontantprinsippet til å nytte regnskapsprinsippet eller omvendt, ved beregningen av utbyttet, gjelder følgende overgangsregler:</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dersom overgangen fører til at inntekten av virksomheten øker med mere enn 20 pst., kan det overskytende inntektsbeskattes det derpå følgende år. Fører dette til at inntekten også for sistnevnte år øker med mere enn 20 pst., kan det overskytende overføres til neste år osv. Eventuell resterende økning må inntektsføres senest det femte året, dog senest det år næringen opphører eller skattyteren dør.</article></article><article class="legalArticle" data-lovdata-URL="LTI/forskrift/1983-12-23-1841/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Leger, tannleger og veterinærer skal føre timebestillingsbok som skal oppbevares i minst 10 år.</article></article><article class="legalArticle" data-lovdata-URL="LTI/forskrift/1983-12-23-1841/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Arkitekter, ingeniører, tekniske konsulenter, bedriftsøkonomiske konsulenter, revisorer, regnskapskonsulenter og skipsmeglere skal føre oppdragsjournal i innbundet bok eller ved betryggende kort- eller listesystem. Oppdragsjournalen må, når det nyttes løse kort eller lister, være fortløpende nummerert og innbundet for hvert år. Oppdragsjournalen skal oppbevares i minst 10 år.</article></article><article class="legalArticle" data-lovdata-URL="LTI/forskrift/1983-12-23-1841/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tannleger, veterinærer, lastebileiere og sjåførskoler skal skrive alle regninger (notaer) og kvitteringer på forhåndsnummererte blanketter.</article></article><article class="legalArticle" data-lovdata-URL="LTI/forskrift/1983-12-23-1841/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift trer i kraft 1. januar 1984. Samtidig oppheves tilsvarende forskrift fastsatt ved kgl.res. av 15. desember 1978, med hjemmel i skatteloven § 50 annet ledd.</article></article></main></body></html>