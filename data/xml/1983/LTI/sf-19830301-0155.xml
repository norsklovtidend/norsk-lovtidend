<!DOCTYPE html><html lang="no"><head><title>Forskrift om tilvirkning, import og omsetning av radioisotoper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-1983-03-01-155</dd><dt class="dokid">DokumentID</dt><dd class="dokid">LTI/forskrift/1983-03-01-155</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 4</dd><dt class="dateInForce">I kraft fra</dt><dd class="dateInForce">1983-03-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1983-03-08</dd><dt class="title">Tittel</dt><dd class="title">Forskrift om tilvirkning, import og omsetning av radioisotoper.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 1. mars 1983. I medhold av lov om bruk av røntgenstråler og radium m.v. av 18. juni 1938 nr. 1 § 1 og § 5, jf. kgl.res. av 10. februar 1978, lov om legemidler og gifter m.v. av 20. juni 1964 nr. 5 § 2, § 4, § 6 og § 10, jf. kgl.res. av 11. august 1978, og lov om produktkontroll av 11. juni 1976 § 4, jf. kgl.res. av 5. august 1978, delegert Sosialdepartementet ved Miljøverndepartementets beslutning av 4. februar 1983.</dd><dt class="refid">RefID</dt><dd class="refid">forskrift/1983-03-01-155</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilvirkning, import og omsetning av radioisotoper.<ul class="tocSubUl"><li>§ 1. Forskriftenes omfang.</li><li>§ 2. Tilvirkning.</li><li>§ 3. Innførsel.</li><li>§ 4. Omsetning.</li><li>§ 5. Tidligere gitte tillatelser.</li><li>§ 6. Brudd på vilkår.</li><li>§ 7. Unntak.</li><li>§ 8. Klage.</li><li>§ 9. Ikrafttreden.</li><li>Rettelse</li></ul></li></ul></dd></dl></header><main class="documentBody" data-lovdata-URL="LTI/forskrift/1983-03-01-155" id="dokument"><h1>Forskrift om tilvirkning, import og omsetning av radioisotoper.</h1><article class="legalArticle" data-lovdata-URL="LTI/forskrift/1983-03-01-155/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftenes omfang.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift omfatter radioisotoper som brukes til industrielt, kommersielt, jordbruksmessig, medisinsk eller vitenskapelig formål, jf. også forskrifter av 23. januar 1976 om tilsyn med og bruk av anlegg, apparater, materiell og stoffer som avgir ioniserende eller annen helsefarlig stråling.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">I tillegg til forskriften gjelder kgl.res. av 6. november 1969 om vilkår og retningslinjer m.v. for nukleært materiale. De bestemmelser som er fastsatt for legemidler, gjelder også for radioisotoper som skal nyttes som legemidler.</article></article><article class="legalArticle" data-lovdata-URL="LTI/forskrift/1983-03-01-155/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilvirkning.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">All tilvirkning av radioisotoper skal skje etter tillatelse fra Statens Institutt for Strålehygiene, heretter kalt instituttet, som gir nærmere vilkår for produksjon, oppbevaring, merking, anlegg, utstyr, kvalitetskontroll, avfallsdisponering, strålevernsorganisasjon, utdanning m.v.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilvirkningen skal forestås av en ansvarshavende som er godkjent av instituttet og som skal sørge for at virksomheten foregår i samsvar med gjeldende bestemmelser og vilkår og på en faglig forsvarlig måte.</article></article><article class="legalArticle" data-lovdata-URL="LTI/forskrift/1983-03-01-155/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innførsel.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">All innførsel av radioisotoper skal være godkjent av instituttet. Gyldig tillatelse fra instituttet skal forelegges tollmyndighetene ved hver innførsel. Instituttet gir nærmere bestemmelser om registrering og rapportering av innførslene, og kan sette vilkår for kvalitetskontroll, oppbevaring, merking, strålevernsutdannelse og ansvarsforhold m.v. ved import til egen bedrift.</article></article><article class="legalArticle" data-lovdata-URL="LTI/forskrift/1983-03-01-155/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Omsetning.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Forhandlere av radioisotoper skal ha tillatelse fra instituttet, som kan sette nærmere vilkår for oppbevaring, merking, omsetning, forsendelse, avfallsdisponering, kvalitetskontroll, lokaler, utstyr, registrering, rapportering, strålevernsutdannelse og ansvarsforhold m.v. som nevnt i § 2, siste ledd.</article></article><article class="legalArticle" data-lovdata-URL="LTI/forskrift/1983-03-01-155/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tidligere gitte tillatelser.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som fra før har gyldig tillatelse fra Sosialdepartementet for tilvirkning, innførsel og salg av radioisotoper eller deler av denne virksomheten, beholder denne tillatelsen på de vilkår som er gitt. Instituttet kan kreve vilkårene forandret dersom hensyn til strålevern gjør dette nødvendig.</article></article><article class="legalArticle" data-lovdata-URL="LTI/forskrift/1983-03-01-155/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Brudd på vilkår.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved brudd på de vilkår som er gitt av Sosialdepartementet eller som instituttet har satt for henholdsvis tilvirkning, innførsel og omsetning av radioisotoper kan instituttet inndra tillatelsen.</article></article><article class="legalArticle" data-lovdata-URL="LTI/forskrift/1983-03-01-155/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Instituttet kan på disse vilkår gjøre unntak fra denne forskrift.</article></article><article class="legalArticle" data-lovdata-URL="LTI/forskrift/1983-03-01-155/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Sosialdepartementet er klageinstans for de avgjørelser instituttet tar i medhold av denne forskrift.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For klagebehandlingen gjelder lov av 10. februar 1967 om behandlingsmåten i forvaltningssaker.</article></article><article class="legalArticle" data-lovdata-URL="LTI/forskrift/1983-03-01-155/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriften trer i kraft straks.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-03-01-155/KAPITTEL_1" data-partID="k1"><h2>Rettelse</h2><article class="defaultP" data-text-size="small"><strong>Publisert:</strong> Avd I 1983 Nr. 7 (Rettelse)</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Nr. 4, s. 137 (i Forskrift nr. 155 om tilvirkning, import og omsetning av radioisotoper):</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Som hjemmel er bl.a. angitt lov om bruk av røntgenstråler og radium § 5. Det riktige er <i>§ 6</i>.</article></section></main></body></html>