<!DOCTYPE html><html lang="no"><head><title>Forskrift om regnskapsføring av lønnsutbetaling m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:23</dd><dt class="legacyID">Datokode</dt><dd class="legacyID">FOR-1983-12-30-1972</dd><dt class="dokid">DokumentID</dt><dd class="dokid">LTI/forskrift/1983-12-30-1972</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 29</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-24</dd><dt class="title">Tittel</dt><dd class="title">Forskrift om regnskapsføring av lønnsutbetaling m.v.</dd><dt class="refid">RefID</dt><dd class="refid">forskrift/1983-12-30-1972</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regnskapsføring av lønnsutbetaling m.v.<ul class="tocSubUl"><li>§ 1.</li><li>§ 2.</li><li>§ 3.</li><li>Rettelse</li></ul></li></ul></dd></dl></header><main class="documentBody" data-lovdata-URL="LTI/forskrift/1983-12-30-1972" id="dokument"><h1>Forskrift om regnskapsføring av lønnsutbetaling m.v.</h1><article class="legalP" data-absoluteaddress="/ledd/1/" id="ledd-1">Finansdepartementet har 30. desember 1983 med hjemmel i ligningsloven § 6-1, jfr. § 6-2, og sjømannsskatteloven § 16 fastsatt følgende forskrift:</article><article class="legalArticle" data-lovdata-URL="LTI/forskrift/1983-12-30-1972/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Regnskapspliktige skal føre særskilt konti for lønnsutbetalinger m.v. som omfattes av oppgaveplikten. Det kan etter behov opprettes flere slike konto.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Naturalytelser som det er plikt til å foreta forskuddstrekk i, regnskapsføres med de samme beløp som er lagt til grunn ved beregning av forskuddstrekk. Det opprettes egen konto for naturalytelser som tilsvarende krediteres for beløpene. Dersom lønnstakeren trekkes for verdien av kost og/eller losji etter satser fastsatt i tariffavtale, skal brutto kontantlønn føres mens det tariffmessige trekket krediteres konto for naturalytelser.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Det må føres særskilte konti som nevnt i første ledd for utbetalinger som det skal svares arbeidsgiveravgift av, og for utbetalinger som det ikke skal svares arbeidsgiveravgift av. Når arbeidsgiveravgift skal svares etter forskjellige satser, må regnskapsføringen innrettes slik at beregningen kan kontrolleres og avstemmes, f.eks. ved føring av særskilte konti for de forskjellige satser.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Påløpt ikke betalt lønn m.v., skal også regnskapsføres etter reglene i denne paragraf. Det samme gjelder forskudd på lønn og lønn m.v. som skal aktiveres. Den som fører regnskap uten regnskapsplikt, skal innrette sin regnskapsføring på samme måte som bestemt i denne paragraf.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Oppgavepliktige arbeidsgivere som ikke fører regnskap skal innrette sine notater i samsvar med bestemmelsene i denne paragraf, med unntak av fjerde ledd.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Statlige, fylkeskommunale og kommunale etater og institusjoner som fører bevilgningsregnskap, kan plassere konti for naturalutgifter/-inntekter i kontoklasse utenom bevilgningsregnskapet. Statlige etater og institusjoner skal gruppere beløpene slik at grunnlaget for sentral beregning av avgift og grunnlaget for innbetaling av avgift til kommunekassen går fram.</article></article><article class="legalArticle" data-lovdata-URL="LTI/forskrift/1983-12-30-1972/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Rederier skal i driftsregnskapet for hvert skip som går inn under skatteordningen for sjømenn, føre en konto som skal vise den totale inntekt mannskapene har hatt om bord i det forløpne år. Kontoen belastes den samlede utbetaling i skipsførerens hyreregnskap hver måned og dessuten enhver annen utbetaling til mannskapene, som ikke er ført i hyreregnskapet. Det må ikke føres andre utbetalinger på denne konto enn de som omfattes av skatteordningen for sjømenn.</article></article><article class="legalArticle" data-lovdata-URL="LTI/forskrift/1983-12-30-1972/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Denne forskrift trer i kraft 1. januar 1984. Samtidig oppheves tilsvarende forskrift av 1. desember 1981.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-12-30-1972/KAPITTEL_1" data-partID="k1"><h2>Rettelse</h2><article class="defaultP" data-text-size="small"><strong>Publisert:</strong> Avd I 1984 Nr. 3 (Rettelse)</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Nr. 29/83 s. 1166 (i forskrift nr. 1972 om regnskapsføring av lønnsutbetaling m.v.)</article> <article class="defaultP" margin-top="true">§ 1 første ledd skal rettes til:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Regnskapspliktige skal føre særskilt <i>konto</i> for lønnsutbetalinger m.v. som omfattes av oppgaveplikten. Det kan etter behov opprettes flere slike <i>konti.</i></article></section></main></body></html>