<!DOCTYPE html><html lang="no"><head><title>Prisforskrift for boliger i boligbyggelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:43</dd><dt class="legacyID">Datokode</dt><dd class="legacyID">FOR-1983-06-24-1130</dd><dt class="dokid">DokumentID</dt><dd class="dokid">LTI/forskrift/1983-06-24-1130</dd><dt class="ministry">Departement</dt><dd class="ministry"><ul><li>Forbruker- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 14</dd><dt class="dateInForce">I kraft fra</dt><dd class="dateInForce">1983-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1982-07-09-1125</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-07-07-13/§17</li></ul></dd><dt class="dateOfPublication">Kunngjort</dt><dd class="dateOfPublication">1983-07-14</dd><dt class="title">Tittel</dt><dd class="title">Prisforskrift for boliger i boligbyggelag.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 24. juni 1983 med hjemmel i lov av 7. juli 1967 nr. 13 om husleieregulering m.v. for boliger, § 17. Fremmet av Forbruker- og administrasjonsdepartementet.</dd><dt class="refid">RefID</dt><dd class="refid">forskrift/1983-06-24-1130</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Prisforskrift for boliger i boligbyggelag.<ul class="tocSubUl"><li>Kapittel I.<ul class="tocSubUl"><li>§ 1. Hva prisreguleringen gjelder for.</li><li>§ 2. Hvor prisreguleringen gjelder.</li><li>§ 3. Forbud mot høyere pris enn fastsatt av husleienemnda.</li></ul></li><li>Kapittel II.<ul class="tocSubUl"><li>§ 4. Fastsetting av maksimalpriser for andeler.</li><li>§ 5. Borettslagets eiendeler.</li><li>§ 6. Gjeld (passiva).</li><li>§ 7. Foreløpig maksimalpris.</li><li>§ 8. Meldeplikt for overdragelser.</li><li>§ 9. Fullmakter</li><li>§ 10. Særlige bestemmelser om saksbehandlingen.</li><li>§ 11. Ikrafttreden og overgangsregler.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1983-06-24-1130" id="dokument"><h1>Prisforskrift for boliger i boligbyggelag.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-06-24-1130/KAPITTEL_1" data-partID="k1"><h2>Kapittel I.</h2><article class="legalArticle" data-lovdata-URL="LTI/forskrift/1983-06-24-1130/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva prisreguleringen gjelder for.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftene gjelder for overdragelse av andel med tilknyttet leierett til bolig i borettslag som er tilknyttet boligbyggelag, jfr. § 17 første ledd i lov 7. juli 1967 om husleieregulering m.v. for boliger (husleiereguleringsloven). De gjelder også tilsvarende for overdragelse av aksje i aksjeselskap som er tilknyttet boligbyggelag.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Departementet kan i særlige tilfeller vedta at forskriftene også skal gjelde for overdragelse av andel i borettslag som ikke er tilknyttet boligbyggelag.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Prisregulering etter husleiereguleringsloven § 17 første ledd skal ikke gjelde ved:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/1/ledd/3/punkt/1/" id="kapittel-1-paragraf-1-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/1/ledd/3/punkt/1/ledd/1/" id="kapittel-1-paragraf-1-ledd-3-punkt-1-ledd-1">Overdragelse fra utleier (borettslag) til leietaker ved ny utleie, eller når utleier innløser leierettsdokumentene ved leieforholdets opphør.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/1/ledd/3/punkt/2/" id="kapittel-1-paragraf-1-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/1/ledd/3/punkt/2/ledd/1/" id="kapittel-1-paragraf-1-ledd-3-punkt-2-ledd-1">Overdragelse til leietakers ektefelle, til leietakers og ektefelles slektning i rett oppstigende eller nedstigende linje, søsken og adoptivbarn, og heller ikke ved overdragelse til loddeier på skifte av dødsbo eller på skifte av fellesbo mellom ektefeller.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/1/ledd/3/punkt/3/" id="kapittel-1-paragraf-1-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/1/ledd/3/punkt/3/ledd/1/" id="kapittel-1-paragraf-1-ledd-3-punkt-3-ledd-1">Bytte av bolig når den som erverver andel selv skal flytte inn i boligen, og hans motytelse helt eller delvis består i bolig som overdrageren selv skal flytte til.</article></article></li></ul></article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Med andel i disse forskrifter likestilles rett til å erverve slik andel som nevnt i første ledd, etter avtale med borettslag eller boligbyggelag. Tilsvarende gjelder for rett til å erverve slik aksje.</article></article><article class="legalArticle" data-lovdata-URL="LTI/forskrift/1983-06-24-1130/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hvor prisreguleringen gjelder.</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriftene får anvendelse i de kommuner der husleiereguleringsloven § 17 gjelder.</article></article><article class="legalArticle" data-lovdata-URL="LTI/forskrift/1983-06-24-1130/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot høyere pris enn fastsatt av husleienemnda.</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Det må ikke tas høyere pris for en andel enn maksimalpris fastsatt av husleienemnda, jfr. dog § 7.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Maksimalprisen for en andel er:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/paragraf/3/ledd/2/punkt/1/" id="kapittel-1-paragraf-3-ledd-2-punkt-1"><span class="data-originalId">1)</span><article class="legalP" data-absoluteaddress="/kapittel/1/paragraf/3/ledd/2/punkt/1/ledd/1/" id="kapittel-1-paragraf-3-ledd-2-punkt-1-ledd-1">Grunnprisen for andelen pr. den første måned kjøperen hefter for husleien, jfr. § 4 nr. 1., eller</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/paragraf/3/ledd/2/punkt/2/" id="kapittel-1-paragraf-3-ledd-2-punkt-2"><span class="data-originalId">2)</span><article class="legalP" data-absoluteaddress="/kapittel/1/paragraf/3/ledd/2/punkt/2/ledd/1/" id="kapittel-1-paragraf-3-ledd-2-punkt-2-ledd-1">grunnprisen med tillegg godkjent av husleienemnda etter søknad fra selgeren, jfr. § 4 nr. 2.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1983-06-24-1130/KAPITTEL_2" data-partID="k2"><h2>Kapittel II.</h2><article class="legalArticle" data-lovdata-URL="LTI/forskrift/1983-06-24-1130/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fastsetting av maksimalpriser for andeler.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Husleienemnda skal fastsette maksimalpriser for andeler slik:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">Av eget tiltak fastsettes maksimalpriser lik grunnpriser for alle andeler i det enkelte borettslag. Grunnprisene settes til de beløp som svarer til andelshaverens eierandeler av egenkapitalen i borettslaget, med tillegg av kr. 6.000,- eller 3 % av grunnprisene hvis dette er et lavere beløp. Eierandelen for en bolig er den del som andel og obligasjon til boligen utgjør av den samlede andels- og innskuddskapital i laget. Egenkapitalen er differansen mellom verdien av borettslagets eiendeler etter § 5 og borettslagets gjeld etter § 6. Grunnprisene avrundes oppover til nærmeste tusen kroner.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">Etter søknad fra selgeren gjøres tillegg til grunnprisen for andelen til en bolig hvis husleienemnda finner at det foreligger verdiøkning fordi boligen er forbedret eller særlig godt vedlikeholdt. Det gjøres dog bare slikt tillegg dersom og i den utstrekning verdiøkningen utgjør mer enn kr 6.000,- eller mer enn 3 % av grunnprisen hvis dette er et lavere beløp. Husleienemnda kan også ellers godta tillegg til grunnprisen på grunn av særlige forhold. Tillegg avrundes til nærmeste tusen kroner, dog slik at det ikke gjøres tillegg dersom dette blir mindre enn kr 500,-.</article></article></li></ul></article></article><article class="legalArticle" data-lovdata-URL="LTI/forskrift/1983-06-24-1130/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Borettslagets eiendeler.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Verdien av eiendommen, herunder hus på festet tomt, settes på grunnlag av byggekostnadene og kostnadene til tomt. Som byggekostnader regnes også ytelser fra andelseiere i form av arbeid på eiendommen, materialer m.v.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">For eiendom som er tatt i bruk etter 1, januar 1947, bestemmes byggekostnadene på grunnlag av borettslagets byggeregnskap godkjent av lagets styre. Kostnadene kan settes lavere enn regnskapet viser i den utstrekning det er tatt med høyere kostnader enn det som husleienemnda finner rimelig. De kan settes høyere enn det regnskapet viser dersom de faktiske kostnader er lavere enn vanlig på den tid arbeidet ble utført.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">For eiendom som er tatt i bruk før 1. januar 1947, kan nemnda sette byggekostnadene opp i rimelig forhold til det som etter nemndas skjønn var vanlige kostnader for tilsvarende eiendommer tatt i bruk i 1947. Det tas hensyn til lavere bruksverdi som følge av alder, utidsmessighet og særlige forhold for øvrig.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Verdien av tomten settes på grunnlag av det tomten har kostet i den utstrekning nemnda finner prisen rimelig. Har borettslag ført opp huset på egen tomt som ikke er kjøpt i samband med byggingen, settes verdien av tomten på grunnlag av prisforholdene på det tidspunkt eiendommen ble tatt i bruk. Er eiendommen tatt i bruk før 1. januar 1947, bestemmes verdien av tomten etter prisforholdene i 1947.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Verdien av eiendommen etter første til fjerde ledd reguleres fra det år eiendommen ble tatt i bruk etter satser fastsatt av departementet.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Er det utført vesentlige forbedringer av eiendommen etter 1947 eller er den særlig godt vedlikeholdt, kan det gjøres tillegg for verdiøkningen. Tillegg kan også gjøres når særlige forhold ellers tilsier det. Er eiendommen åpenbart særlig dårlig vedlikeholdt, kan det gjøres fradrag i eiendomsverdien.</article><article class="legalP" data-absoluteaddress="/kapittel/2/paragraf/2/ledd/7/" id="kapittel-2-paragraf-2-ledd-7">Når eiendommen er innkjøpt av borettslag i helt eller delvis ferdigbygget stand, kan bestemmelsene fravikes slik at kjøpesummen og eventuelle utbedringskostnader legges til grunn ved verdsettingen.</article><article class="legalP" data-absoluteaddress="/kapittel/2/paragraf/2/ledd/8/" id="kapittel-2-paragraf-2-ledd-8">Andre aktiva, som kontanter, bankinnskudd og tilgodehavender ellers, regnes i tillegg på grunnlag av borettslagets årsregnskap. Husleienemnda legger det avsluttede årsregnskap til grunn fra og med 1. september i det år årsregnskapet fremlegges. Hvis årsregnskapet for det foregående år ikke er avsluttet pr. 1. september, legges de til grunn fra det tidspunkt regnskapet er avsluttet.</article></article><article class="legalArticle" data-lovdata-URL="LTI/forskrift/1983-06-24-1130/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gjeld (passiva).</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Gjelden regnes på grunnlag av borettslagets årsregnskap. Bestemmelsene i § 5 siste ledd andre og tredje punktum gjelder tilsvarende.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Andelskapital, leietaker obligasjoner og fonds regnes ikke som gjeld med mindre de utelukkende er knyttet til garasjer eller forretningslokaler. Offentlige tilskudd gitt med sikte på å redusere husleien, regnes som gjeld.</article></article><article class="legalArticle" data-lovdata-URL="LTI/forskrift/1983-06-24-1130/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Foreløpig maksimalpris.</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Dersom husleienemnda ikke har fastsatt maksimalpris for en andel etter § 4 fordi det ikke har foreligget byggeregnskap for borettslaget godkjent av lagets styre, gjelder følgende bestemmelser om foreløpig maksimalpris:</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Det må ikke tas høyere pris for en andel enn det innbetalte andelsbeløp (summen av andel og obligasjon) med tillegg på 9 % p.a. regnet fra tidspunktet for pliktig innbetaling av andelsbeløpet frem til det tidspunkt kjøperen hefter for husleien. Før det påløper husleie, regnes tillegget frem til datoen for selgerens erklæring om overdragelse.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Husleienemnda kan godkjenne høyere tillegg enn nevnt i foregående ledd dersom nemnda finner at særlige hensyn tilsier dette.</article></article><article class="legalArticle" data-lovdata-URL="LTI/forskrift/1983-06-24-1130/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Meldeplikt for overdragelser.</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Boligbyggelag skal sende melding til husleienemnda om overdragelser av andeler i de tilsluttede borettslag. Det skal sendes særskilt melding for hvert borettslag for perioder på 3 måneder, dog slik at første periode omfatter månedene september, oktober, november og desember 1983. Meldingen skal sendes innen en måned etter utløpet av meldeperioden på særskilt skjema fastsatt av Prisdirektoratet.</article></article><article class="legalArticle" data-lovdata-URL="LTI/forskrift/1983-06-24-1130/§9" data-name="§9" data-partID="§9" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fullmakter</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Departementet og Prisdirektoratet kan gi nærmere bestemmelser om gjennomføring og utfylling av forskriftene og kan i særlige tilfelle gjøre untak fra dem.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Departementet skal hvert år fastsette satser for husleienemndas regulering av verdien av borettslagets eiendom etter forskriftenes § 5 femte ledd. Ved utarbeidelsen av satsene tas sikte på at det som utgangspunkt skal beregnes en nyanleggspris for borettslagets eiendom på grunnlag av Husbankens årsstatistikk for blokkbebyggelse. Videre skal det i satsene legges til grunn at anleggsprisen reduseres for alder, økt vedlikehold og utidsmessighet med et beløp svarende til 2 % for hvert av de første 5 år etter det året eiendommen ble tatt i bruk, 1 1/2 % de neste 15 år, og så 1 % for hvert år.</article></article><article class="legalArticle" data-lovdata-URL="LTI/forskrift/1983-06-24-1130/§10" data-name="§10" data-partID="§10" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Særlige bestemmelser om saksbehandlingen.</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">For saksbehandlingen gjelder de vanlige regler om saksbehandling og klage i husleiereguleringsloven og forvaltningsloven.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Husleienemnda kan bestemme at nemndas kontor kan treffe vedtak når det gjelder søknad om tillegg til grunnprisen etter § 4 nr. 2. Dersom kontorets vedtak påklages, behandles saken av husleienemnda på vanlig måte.</article></article><article class="legalArticle" data-lovdata-URL="LTI/forskrift/1983-06-24-1130/§11" data-name="§11" data-partID="§11" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden og overgangsregler.</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Forskriftene trer i kraft 1. september 1983. Fra samme dato oppheves prisforskrifter for boliger i boligbyggelag av 9. juli 1982 nr. 1125.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Delegasjon av fullmakter i forskriftene trer i kraft straks.</article><article class="legalP" data-absoluteaddress="/kapittel/2/paragraf/8/ledd/3/" id="kapittel-2-paragraf-8-ledd-3">Ved overprøving av vedtak som er truffet før 1. september 1983, skal saken behandles på grunnlag av de regler som gjaldt da det opprinnelige vedtaket ble truffet.</article><article class="legalP" data-absoluteaddress="/kapittel/2/paragraf/8/ledd/4/" id="kapittel-2-paragraf-8-ledd-4">Dersom kjøperen hefter for husleien før forskriftenes ikrafttreden, nyttes grunnprisen for september 1983, jf. § 3.</article><article class="legalP" data-absoluteaddress="/kapittel/2/paragraf/8/ledd/5/" id="kapittel-2-paragraf-8-ledd-5">Dersom det er fastsatt høyere maksimalpris etter prisforskriftene for boliger i boligbyggelag av 9. juli 1982 enn grunnprisen, jf. § 3 nr. 1 kan den nyttes som maksimalpris uten søknad om tillegg til grunnprisen.</article></article></section></main></body></html>