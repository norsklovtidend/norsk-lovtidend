<!DOCTYPE html><html lang="no"><head><title>Forskrift om særfradrag i inntekten for liten skatteevne.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:18</dd><dt class="legacyID">Datokode</dt><dd class="legacyID">FOR-1983-11-17-1678</dd><dt class="dokid">DokumentID</dt><dd class="dokid">LTI/forskrift/1983-11-17-1678</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 24</dd><dt class="dateInForce">I kraft fra</dt><dd class="dateInForce">1984-01-07</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1983-12-07</dd><dt class="title">Tittel</dt><dd class="title">Forskrift om særfradrag i inntekten for liten skatteevne.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 17. november 1983 i medhold av skatteloven § 78 nr. 3.</dd><dt class="refid">RefID</dt><dd class="refid">forskrift/1983-11-17-1678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om særfradrag i inntekten for liten skatteevne.<ul class="tocSubUl"><li>I. Særfradrag etter skatteloven § 78 nr. 1<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li><li>II. Særfradrag etter skatteloven § 78 nr. 2<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li></ul></li><li>III<ul class="tocSubUl"><li>§ 12.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1983-11-17-1678" id="dokument"><h1>Forskrift om særfradrag i inntekten for liten skatteevne.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-11-17-1678/KAPITTEL_1" data-partID="k1"><h2>I. Særfradrag etter skatteloven § 78 nr. 1</h2><article class="legalArticle" data-lovdata-URL="LTI/forskrift/1983-11-17-1678/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Særfradrag etter skatteloven § 78 nr. 1 kan gis etter ligningsmyndighetenes konkrete skjønn over skattyterens økonomiske stilling basert på lovens vilkår og §§ 2-6 i disse forskrifter.</article></article><article class="legalArticle" data-lovdata-URL="LTI/forskrift/1983-11-17-1678/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Ved vurderingen av skattyterens økonomiske stilling må såvel den samlede bruttoinntekt som formue og fradragsposter tas i betraktning.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Det tas i tilfelle også hensyn til ektefelles formue og inntekt. Det samme gjelder formue og inntekt til andre som deltar i skattyterens husholdning.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Særfradrag gis normalt ikke når skattyterens inntekt og formue ved ligningen fastsettes skjønnsmessig. Særfradrag gis heller ikke dersom skattyteren har rett til lån i Statens lånekasse for utdanning for en større del av året.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Etter nærværende bestemmelse skal alle bruttoinntekter medregnes, også inntekt av egen bolig. På den annen side skal det også tas hensyn til alle fradragsposter, se likevel § 3 nedenfor og merknadene til denne.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">Som regel vil det derfor være praktisk å ta utgangspunkt i skattyterens nettoinntekt ved statsskatteligningen og foreta korrigeringer i denne.</article><article class="legalP" data-absoluteaddress="/kapittel/1/paragraf/2/ledd/6/" id="kapittel-1-paragraf-2-ledd-6">Dersom skattyteren har felles husholdning med f.eks. samboer, foreldre eller søsken, tas også hensyn til disses formue og inntekt.</article><article class="legalP" data-absoluteaddress="/kapittel/1/paragraf/2/ledd/7/" id="kapittel-1-paragraf-2-ledd-7">Ved forbigående nedgang i inntekten vil det normalt neppe være behov for særfradrag etter sktl. § 78 nr. 1. Det samme gjelder om årsaken til den lave inntekt er at skattyteren bare har arbeidet en del av året f.eks. ved deltidsarbeid, eller fordi skattyteren bare har oppholdt seg i landet en del av året.</article><article class="legalP" data-absoluteaddress="/kapittel/1/paragraf/2/ledd/8/" id="kapittel-1-paragraf-2-ledd-8">Skjønnsmessig fastsettelse av mindre vesentlige formuesposter som f.eks. prosentlignet bolig bør normalt ikke utelukke særfradrag.</article><article class="legalP" data-absoluteaddress="/kapittel/1/paragraf/2/ledd/9/" id="kapittel-1-paragraf-2-ledd-9">Når skattyteren er avgått ved døden i løpet av inntektsåret, vil ikke dødsboet kunne innrømmes særfradrag etter sktl. § 78 nr. 1. Eventuell gjenlevende ektefelles økonomiske stilling blir vurdert sammen med avdødes.</article></article><article class="legalArticle" data-lovdata-URL="LTI/forskrift/1983-11-17-1678/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Ved utøvelsen av skjønnet etter forskriftene § 1 ses det bort fra fradragsposter som reelt sett ikke har noen betydning for skattyterens evne til nødtørftig underhold for seg selv og/eller andre han har plikt til å forsørge.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Lav nettoinntekt gir ikke uten videre et riktig bilde av skattyterens økonomiske stilling. Det vil således kunne være aktuelt helt eller delvis å se bort fra fradragsførte gjeldsrenter dersom disse gjelder låneopptak til dekning av behov utover nødtørftig underhold. Dette vil f.eks. kunne gjelde renter vedrørende unødig kostbar bolig og bil. Det samme vil gjelde låneopptak vedrørende fritidseiendom, lystbåt m.m.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Det må dessuten ses bort fra fondsavsetninger al. som ikke har påvirket skattyterens skatteevne.</article></article><article class="legalArticle" data-lovdata-URL="LTI/forskrift/1983-11-17-1678/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Det tas hensyn til skattefrie inntekter som skattyteren eller ektefellen har oppebåret. Det samme gjelder når slik inntekt er oppebåret av andre som deltar i skattyterens husholdning.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Når det individuelle behov for skattelettelse skal vurderes, må skattyterens samlede økonomiske situasjon tas i betraktning. Det må derfor tas hensyn blant annet til om skattyteren har hatt skattefrie inntekter så som f.eks. bostøtte, arv, gave, lotterigevinster o.l.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">På samme måte må det forholdes dersom slik inntekt er oppebåret av f.eks. foreldre, samboer eller søsken som deltar i skattyterens husholdning.</article></article><article class="legalArticle" data-lovdata-URL="LTI/forskrift/1983-11-17-1678/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Av skattyterens nettoformue, fratrukket skattefritt beløp etter § 79, regnes 5 % som inntekt.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Ved vurderingen av skattyterens økonomiske stilling må det også tas hensyn til formuen. Det tas utgangspunkt i nettoformuen.</article></article><article class="legalArticle" data-lovdata-URL="LTI/forskrift/1983-11-17-1678/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Dersom den korrigerte inntekt etter bestemmelsene foran ikke overstiger folketrygdens grunnytelser for henholdsvis enslige alderspensjonister og gifte alderspensjonister med forsørgingstillegg med mer enn de beløp som er fastsatt i sktl. § 78 nr. 2, gis særfradrag tilstrekkelig til at inntekten ikke blir skattlagt.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Overstiger inntekten de grenser som følger av sktl. § 78 nr. 2, reduseres særfradrag for liten skatteevne krone mot krone i forhold til den overskytende inntekt.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Med folketrygdens grunnytelser som det er vist til i skatteloven § 78 nr. 2, menes grunnbeløpet, forsørgingstillegget for ektefelle, særtillegget og kompensasjonstillegget.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Dersom den korrigerte inntekt er så høy at skattyteren ikke ville blitt innrømmet særfradrag etter sktl. § 78 nr. 2, er det heller ikke behov for å innrømme særfradrag etter sktl. § 78 nr. 1.</article><article class="legalP" data-absoluteaddress="/kapittel/1/paragraf/6/ledd/5/" id="kapittel-1-paragraf-6-ledd-5">Avtrappingsregler er nødvendige for at skattytere som har inntekt som overstiger inntektsgrensen etter bestemmelsen ikke skal komme dårligere ut økonomisk enn de som innrømmes fullt særfradrag.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1983-11-17-1678/KAPITTEL_2" data-partID="k2"><h2>II. Særfradrag etter skatteloven § 78 nr. 2</h2><article class="legalArticle" data-lovdata-URL="LTI/forskrift/1983-11-17-1678/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Særfradrag etter skatteloven § 78 nr. 2 gis i samsvar med lovens vilkår og §§ 8-11 i disse forskrifter. Størrelsen på særfradrag settes til differansen mellom den samlede beregnede inntekten etter bestemmelsene nedenfor og summen av klassefradrg og særfradrag som skattyteren og ektefellen innrømmes etter skatteloven §§ 75 og 77.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Det fremgår av lovteksten at alders- og uførepensjonister, etterlattepensjonister (herunder «familieenker» og «familieenkemenn») og enslige forsørgere som har overgangsstønad skal ha særfradrag i den utstrekning det er nødvendig for å sikre dem skattefrihet for deres inntekt dersom denne ikke overstiger folketrygdens grunnytelser med mer enn de beløp som er fastsatt i skatteloven § 78 nr. 2 og skattepliktig formue av betydning ikke forefinnes.</article></article><article class="legalArticle" data-lovdata-URL="LTI/forskrift/1983-11-17-1678/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Ved utmålingen av særfradraget etter skatteloven § 78 nr. 2 legges skattyterens og eventuell ektefelles nettoinntekt og nettoformue til grunn.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">§ 5 gjelder tilsvarende.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Overstiger inntekten de grenser som følger av skatteloven § 78 nr. 2, reduseres særfradraget for liten skatteevne krone mot krone i forhold til den overskytende inntekt.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Med uttrykket folketrygdens grunnytelser som det er vist til i skatteloven § 78 nr. 2 menes grunnbeløpet, forsørgingstillegget for ektefelle, særtillegget og kompensasjonstillegget.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Ektefeller ses alltid under ett ved vurderingen av om særfradrag skal gis. Dette gjelder også når bare den ene ektefelle mottar ytelser som nevnt under skatteloven § 78 nr. 2.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Særfradraget gis med en halvpart til hver av ektefellene. Eventuelt uutnyttet fradrag hos den ene ektefellen overføres til den andre.</article></article><article class="legalArticle" data-lovdata-URL="LTI/forskrift/1983-11-17-1678/§9" data-name="§9" data-partID="§9" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom skattytere som nevnt i skatteloven § 78 nr. 2 driver næringsvirksomhet og av den grunn har plikt til å inngi selvangivelse, vil behovet for særfradrag etter ovennevnte bestemmelse måtte vurderes på bakgrunn av skattyterens samlede økonomiske situasjon. Det samme gjelder skattytere som i henhold til innsendt egenoppgave krever fradrag for gjeldsrenter.</article> <article class="defaultP" margin-top="true"><i>Merknader:</i></article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Ved vurderingen av disse skattyternes skatteevne vises det til merknadene til § 3.</article></article><article class="legalArticle" data-lovdata-URL="LTI/forskrift/1983-11-17-1678/§10" data-name="§10" data-partID="§10" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Et dødsbo skal for det inntektsår da dødsfallet fant sted, ha det fradrag som skattyteren ville hatt krav på.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Gjenlevende ektefelle blir i forhold til skatteloven § 78 nr. 2 vurdert sammen med avdøde.</article></article><article class="legalArticle" data-lovdata-URL="LTI/forskrift/1983-11-17-1678/§11" data-name="§11" data-partID="§11" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Dersom skattyteren bare har hatt opphold her i landet en del av inntektsåret, må den korrigerte nettoinntekt her i landet omregnes til årsinntekt (omregnet på grunnlag av antall hele måneder) før særfradraget beregnes. Særfradraget må deretter reduseres forholdsmessig.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1983-11-17-1678/KAPITTEL_3" data-partID="k3"><h2>III</h2><article class="legalArticle" data-lovdata-URL="LTI/forskrift/1983-11-17-1678/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Disse forskrifter gjelder fra og med inntektsåret 1983.</article></article></section></main></body></html>