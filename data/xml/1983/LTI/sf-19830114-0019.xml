<!DOCTYPE html><html lang="no"><head><title>Forskrift om sikkerhetsstillelse for skatter ved avsetning av gevinst etter skatteloven og ved fondsavsetninger etter distriktsskatteloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:33</dd><dt class="legacyID">Datokode</dt><dd class="legacyID">FOR-1983-01-14-19</dd><dt class="dokid">DokumentID</dt><dd class="dokid">LTI/forskrift/1983-01-14-19</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 1</dd><dt class="dateInForce">I kraft fra</dt><dd class="dateInForce">1983-03-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1911-08-18-8/§45</li><li>lov/1969-06-19-72/§4</li></ul></dd><dt class="dateOfPublication">Kunngjort</dt><dd class="dateOfPublication">1983-02-02</dd><dt class="title">Tittel</dt><dd class="title">Forskrift om sikkerhetsstillelse for skatter ved avsetning av gevinst etter skatteloven og ved fondsavsetninger etter distriktsskatteloven.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 14. januar 1983 med hjemmel i skatteloven av 18. august 1911 nr. 8 § 45, fjortende ledd og distriktsskatteloven av 19. juni 1969 nr. 72, § 4 nr. 1 og § 9 nr. 2. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1983-01-14-19</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstillelse for skatter ved avsetning av gevinst etter skatteloven og ved fondsavsetninger etter distriktsskatteloven.<ul class="tocSubUl"><li>§ 1. Størrelsen av det beløp som det skal stilles sikkerhet for.</li><li>§ 2. Tidspunktet for sikkerhetsstillelse m.v.</li><li>§ 3. Hva godtas som sikkerhet.</li><li>§ 4. Ombytte av sikkerhet</li><li>§ 5. Frigivelse av sikkerhet.</li><li>§ 6. Fordeling av sikkerhetsstillelsen etter distriktsskatteloven.</li><li>§ 7. Endring av sikkerhetsstillelsen ved forhøyelse og nedsettelse av avsetningsfradraget etter distriktsskatteloven.</li><li>§ 8. Endring av sikkerhetsstillelsen etter distriktsskatteloven ved forskyvning av inntekt</li><li>§ 9. Rentegodtgjørelse i Norges Bank av sikkerhet for skatter etter distriktsskatteloven.</li><li>§ 10. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-01-14-19" id="dokument"><h1>Forskrift om sikkerhetsstillelse for skatter ved avsetning av gevinst etter skatteloven og ved fondsavsetninger etter distriktsskatteloven.</h1><article class="legalArticle" data-lovdata-URL="LTI/forskrift/1983-01-14-19/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Størrelsen av det beløp som det skal stilles sikkerhet for.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Sikkerhet for skatt ved avsetning av gevinst etter skattelovens § 45 skal stilles for et beløp som tilsvarer 50 pst. av gevinstbeløpet Sikkerhet for skatt ved fondsavsetning etter distriktsskatteloven skal stilles med de beløp som følger av distriktsskattelovens § 4 nr. 1 og §§ 6-8 nedenfor.</article></article><article class="legalArticle" data-lovdata-URL="LTI/forskrift/1983-01-14-19/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tidspunktet for sikkerhetsstillelse m.v.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Sikkerhet må stilles innen fristen for innlevering av selvangivelse. Ligningssjefen kan i særlige tilfelle forlenge fristen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Gis det samtykke til fondsavsetning etter distriktsskattelovens § 1, annet ledd, fastsettes en særskilt frist for sikkerhetsstillelse.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Personlige skattytere stiller sikkerhet overfor ligningssjefen i bostedskommunen. Selskaper stiller sikkerhet overfor ligningssjefen i den kommune hvor hovedkontoret ligger.</article></article><article class="legalArticle" data-lovdata-URL="LTI/forskrift/1983-01-14-19/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva godtas som sikkerhet.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Som sikkerhet for skatt ved avsetning av gevinst etter skattelovens § 45 godtas:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/1/ledd/1/punkt/1/" id="paragraf-3-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/1/ledd/1/punkt/1/ledd/1/" id="paragraf-3-punkt-1-ledd-1-punkt-1-ledd-1">Bankinnskudd.</article><article class="legalP" data-absoluteaddress="/paragraf/3/punkt/1/ledd/1/punkt/1/ledd/2/" id="paragraf-3-punkt-1-ledd-1-punkt-1-ledd-2">Det må fremlegges erklæring fra banken om at det til sikkerhet for skatter av gevinsten er innsatt det nødvendige beløp, og at innskuddet ikke kan disponeres uten etter samtykke av vedkommende ligningssjef.</article><article class="legalP" data-absoluteaddress="/paragraf/3/punkt/1/ledd/1/punkt/1/ledd/3/" id="paragraf-3-punkt-1-ledd-1-punkt-1-ledd-3">Ligningssjefen kan avvise sikkerhet i form av innskudd i utenlandsk bank når han finner grunn til det. Slik avvisning kan påklages til Skattedirektoratet.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/1/ledd/1/punkt/2/" id="paragraf-3-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/1/ledd/1/punkt/2/ledd/1/" id="paragraf-3-punkt-1-ledd-1-punkt-2-ledd-1">Selvskyldnergaranti fra bank eller fra norsk forsikrings- eller finansieringsselskap.</article><article class="legalP" data-absoluteaddress="/paragraf/3/punkt/1/ledd/1/punkt/2/ledd/2/" id="paragraf-3-punkt-1-ledd-1-punkt-2-ledd-2">Garantien må stilles overfor ligningssjefen. Den må være en ubetinget Selvskyldnergaranti uten tidsbegrensning.</article><article class="legalP" data-absoluteaddress="/paragraf/3/punkt/1/ledd/1/punkt/2/ledd/3/" id="paragraf-3-punkt-1-ledd-1-punkt-2-ledd-3">Ligningssjefen kan avvise sikkerhet i form av garanti fra utenlandsk bank når han finner grunn til det. Slik avvisning kan påklages til Skattedirektoratet.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Ved avsetning etter distriktsskatteloven skal det stilles sikkerhet i den form som er fastsatt i distriktsskattelovens § 4 nr. 1.</article></article></li></ul></article><article class="legalArticle" data-lovdata-URL="LTI/forskrift/1983-01-14-19/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ombytte av sikkerhet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Skatteytere som har stillet sikkerhet for skatt ved avsetning av gevinst etter skattelovens § 45, bør gis anledning til å få frigitt sikkerhet dersom det stilles annen tilfredsstillende sikkerhet i stedet.</article></article><article class="legalArticle" data-lovdata-URL="LTI/forskrift/1983-01-14-19/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Frigivelse av sikkerhet.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når bindende kontrakt om levering av nytt driftsmiddel er inngått, skal sikkerheten frigis.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Sikkerhet kan også kreves frigitt når skattyteren gjør bruk av en eventuell rett til ekstraordinær nedskrivning av tidligere ervervede driftsmidlers verdi med en betinget fritatt gevinst.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Avslår ligningssjefen et krav om frigivelse av sikkerhet, kan vedtaket påklages til fylkesskattesjefen.</article></article><article class="legalArticle" data-lovdata-URL="LTI/forskrift/1983-01-14-19/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fordeling av sikkerhetsstillelsen etter distriktsskatteloven.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Skattyter som har inntekt både i kommune i Nord-Norge eller Namdalen, jfr. distriktsskattelovens § 9 nr. 1, og i annen kommune, skal ved beregningen av innskuddene i henholdsvis forretnings- eller sparebank og Norges Bank, fordele avsetningsbeløpet på de to områder i samme forhold som inntektene kommer til beskatning i de to områdene, jfr. lovens § 4 nr. 1.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Er inntekt før fradrag som nevnt i skattelovens § 45, tredje ledd og før eventuelle særfradrag etter skattelovens §§ 76-78 mindre enn kr 20.000, – i det ene eller begge områdene, skal sikkerhet for skatt stilles som om avsetning fullt ut skjer av inntekt opptjent i det område hvor skattyteren har den høyeste inntekten.</article></article><article class="legalArticle" data-lovdata-URL="LTI/forskrift/1983-01-14-19/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Endring av sikkerhetsstillelsen ved forhøyelse og nedsettelse av avsetningsfradraget etter distriktsskatteloven.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Hvis skattyteren under ligningsbehandlingen tillates å forhøye det avsetningsfradraget han krevet i selvangivelsen, og forhøyelsen av avsetningen utgjør mindre enn kr. 10.000,-, skal tilleggssikkerhet stilles som om det forhøyede avsetningsfradraget i sin helhet faller på inntekt opptjent i det område hvor skattyteren har den høyeste inntekten. Er forhøyelsen større, gjelder bestemmelsene i § 6.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Viser det seg under ligningsbehandlingen at skattyteren har krevet for høyt avsetningsfradrag og dette blir satt ned med mindre enn kr 10.000,-, skal sikkerhet frigis som om det for meget avsatte beløp i sin helhet faller på inntekt opptjent i det område hvor skattyteren har den høyeste inntekten. Er reduksjonen større, gjelder bestemmelsene i § 6.</article></article><article class="legalArticle" data-lovdata-URL="LTI/forskrift/1983-01-14-19/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Endring av sikkerhetsstillelsen etter distriktsskatteloven ved forskyvning av inntekt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Blir det ved ligningen fastsatt en annen fordeling av nettoinntekten på de to områdene enn den som er lagt til grunn etter § 6 eller § 7, skal det ikke foretas noen endring av de stillede sikkerheter hvis forskyvningen er mindre enn kr 20.000,-. Dette gjelder dog ikke hvis det samtidig foretas en forhøyelse eller nedsettelse av avsetningsfradraget med kr 10.000, – eller mer. Sikkerhet må da stilles overensstemmende med § 6.</article></article><article class="legalArticle" data-lovdata-URL="LTI/forskrift/1983-01-14-19/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rentegodtgjørelse i Norges Bank av sikkerhet for skatter etter distriktsskatteloven.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Av innskudd i Norges Bank ytes rente med 7,5 pst. pr. år. Renten kan kreves utbetalt etter utløpet av hvert kalenderår.</article></article><article class="legalArticle" data-lovdata-URL="LTI/forskrift/1983-01-14-19/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Disse forskrifter kommer til anvendelse på sikkerhet som stilles for avsetninger som knytter seg til inntektsåret 1982 og senere år. Ved avsetning for inntektsåret 1981 og tidligere år gjelder forskriftene av 11. desember 1981.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Er sikkerhet ved avsetning av gevinst etter skattelovens § 45 for inntektsåret 1982 ikke stillet innen fristen for innlevering av selvangivelse, skal ligningssjefen fastsette en særskilt frist for sikkerhetsstillelsen.</article></article></main></body></html>