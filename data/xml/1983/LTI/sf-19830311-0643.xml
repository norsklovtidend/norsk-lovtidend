<!DOCTYPE html><html lang="no"><head><title>Forskrift om unntak fra forbudet mot utleie av arbeidskraft.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:18</dd><dt class="legacyID">Datokode</dt><dd class="legacyID">FOR-1983-03-11-643</dd><dt class="dokid">DokumentID</dt><dd class="dokid">LTI/forskrift/1983-03-11-643</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 7</dd><dt class="dateInForce">I kraft fra</dt><dd class="dateInForce">1983-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§27</li></ul></dd><dt class="dateOfPublication">Kunngjort</dt><dd class="dateOfPublication">1983-04-08</dd><dt class="title">Tittel</dt><dd class="title">Forskrift om unntak fra forbudet mot utleie av arbeidskraft.</dd><dt class="refid">RefID</dt><dd class="refid">forskrift/1983-03-11-643</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra forbudet mot utleie av arbeidskraft.<ul class="tocSubUl"><li>Kapittel I. Generelle unntak.<ul class="tocSubUl"><li>§ 1.</li></ul></li><li>Kapittel II. Dispensasjonsadgang og vilkår for å oppnå dispensasjon.<ul class="tocSubUl"><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>Kapittel III. Forholdet mellom utleiefirmaet og arbeidstakerne.<ul class="tocSubUl"><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li></ul></li><li>Kapittel IV. Diverse bestemmelser.<ul class="tocSubUl"><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1983-03-11-643" id="dokument"><h1>Forskrift om unntak fra forbudet mot utleie av arbeidskraft.</h1><article class="legalP" data-absoluteaddress="/ledd/1/" id="ledd-1">Kommunal- og arbeidsdepartementet har 11. mars 1983, med hjemmel i lov av 27. juni 1947 nr. 9 om tiltak til å fremme sysselsetting § 27, annet ledd, fastsatt følgende forskrifter:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-03-11-643/KAPITTEL_1" data-partID="k1"><h2>Kapittel I. Generelle unntak.</h2><article class="legalArticle" data-lovdata-URL="LTI/forskrift/1983-03-11-643/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forbudet i lovens § 27, første ledd, mot utleie av arbeidstakere skal ikke gjøres gjeldende for følgende virksomheter:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">Firma som driver reisereparasjonsvirksomhet om bord på skip i utenriks fart. Unntaket gjelder ikke virksomhet som firmaet eventuelt driver i land.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">Losse- og lastekontorer eller tilsvarende organer som er opprettet i samarbeid mellom partene i transportsektoren for utleie av arbeidskraft til lossing og lasting av skip.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">Godkjente bedrifter for vernet arbeid som stiller arbeidstakere til disposisjon for oppdragsgivere som ledd i attføringsvirksomhet, når virksomheten drives i samarbeid med den offentlige arbeidsformidling.</article></article></li></ul></article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forbudet skal heller ikke gjøres gjeldende for norsk firma som stiller arbeidstakere til disposisjon for oppdragsgivere til kontor-, regnskaps-, sekretær-, butikk-, demonstrasjons- og kantinearbeid, teknisk tegning eller til lagerarbeid i tilknytning til varehandelen. Firma som driver eller vil sette i gang slik virksomhet, må imidlertid enten være registrert som aksjeselskap eller stille garanti fra bank eller forsikringsselskap på minimum kr 50.000. Videre må de oppfylle bestemmelsene i disse forskrifters kap. III og § 14, femte ledd.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1983-03-11-643/KAPITTEL_2" data-partID="k2"><h2>Kapittel II. Dispensasjonsadgang og vilkår for å oppnå dispensasjon.</h2><article class="legalArticle" data-lovdata-URL="LTI/forskrift/1983-03-11-643/§2" data-name="§2" data-partID="§2" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">For virksomhet som omfattes av forbudet i lovens § 27, første ledd, og ikke går inn under de unntak som er nevnt i forskriftenes § 1, kan Arbeidsutleieutvalget, jfr. § 15, etter søknad gi dispensasjon med hjemmel i lovens § 27, annet ledd, og etter retningslinjer i disse forskrifter.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Søknad om dispensasjon etter første ledd framsettes skriftlig for Arbeidsdirektoratet.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Dersom et firma leilighetsvis, ved siden av egen næringsvirksomhet, vil stille egne tilsatte til disposisjon for en oppdragsgiver, kan samtykke til slik virksomhet gis av fylkesarbeidskontoret etter Arbeidsdirektoratets nærmere bestemmelse.</article></article><article class="legalArticle" data-lovdata-URL="LTI/forskrift/1983-03-11-643/§3" data-name="§3" data-partID="§3" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Ved vurdering av søknader som nevnt i § 2 skal det legges særlig vekt på behovet for den virksomhet det søkes tillatelse til å drive, herunder i hvilken grad den offentlige arbeidsformidling er i stand til å dekke behovet og om virksomheten vil ha betydning for sysselsettingen i vedkommende distrikt.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Det skal også legges vekt på om utleiefirmaet driver eller har drevet bransjemessig vanlig opplæringsvirksomhet som kvalifiserer arbeidskraft til det eller de oppdrag det vil leie ut til.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Videre må utleiefirmaet tilfredsstille følgende krav:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/1/" id="kapittel-2-paragraf-2-ledd-3-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/1/ledd/1/" id="kapittel-2-paragraf-2-ledd-3-punkt-1-ledd-1">være registrert i norsk firmaregister når dette er pliktig eller loven gir adgang til det.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/2/" id="kapittel-2-paragraf-2-ledd-3-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/2/ledd/1/" id="kapittel-2-paragraf-2-ledd-3-punkt-2-ledd-1">ha ordnede avtaleforhold om lønns- og arbeidsvilkår,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/3/" id="kapittel-2-paragraf-2-ledd-3-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/3/ledd/1/" id="kapittel-2-paragraf-2-ledd-3-punkt-3-ledd-1">ha tilstrekkelig utbygd organisasjon og administrasjon.</article></article></li></ul></article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Ved behandling av søknader fra firma som vil leie ut arbeidstakere til oppdrag innen industrisektoren, herunder også bergverks- og bygg- og anleggssektoren, skal det legges vekt på om firmaet har en egenproduksjon ved etablerte anlegg, enten her i landet eller i utlandet, som står i rimelig forhold til utleievirksomheten. Egenproduksjon omfatter også vedlikeholdsarbeid, reparasjoner, byggevirksomhet o.l. ved eller utenfor eget anlegg når dette foregår som selvstendig oppdrag.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Før dispensasjon for utleie til enkeltoppdrag i industrisektoren kan tilstås etter forskriftenes § 2, skal det dokumenteres skriftlig at innleiebedriften har drøftet saken med tillitsvalgte for sine ansatte innen de berørte arbeidsområder.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Slik drøfting skal også finne sted før en bedrift leier inn arbeidskraft til oppdrag i industrisektoren fra en utleier som har generell dispensasjon etter § 2 første ledd.</article></article><article class="legalArticle" data-lovdata-URL="LTI/forskrift/1983-03-11-643/§4" data-name="§4" data-partID="§4" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dispensasjonen skal lyde på bestemt person, selskap eller liknende og anses bortfalt når den fysiske eller juridiske person som har fått dispensasjon, ikke lenger selv driver virksomheten. Ved konkurs, akkordforhandlinger eller dødsfall går dispensasjonen over på boet når dette etter gjeldende regler kan fortsette driften.</article></article><article class="legalArticle" data-lovdata-URL="LTI/forskrift/1983-03-11-643/§5" data-name="§5" data-partID="§5" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Dispensasjon etter § 2, første ledd, i disse forskrifter kan gis for et tidsrom av inntil fem år.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Søknad om fornyet dispensasjon må fremmes senest ett år før dispensasjonen utløper. Er det etter § 2, første ledd, gitt dispensasjon for kortere tid enn to år, fastsetter Arbeidsdirektoratet i det enkelte tilfelle når søknad om fornyet dispensasjon senest må fremmes. Oversittes søknadsfristen, kan oppreisning gis av Arbeidsutleieutvalget dersom særlige forhold taler for oppreisning. Dispensasjon for utleie til enkeltoppdrag etter § 2 første ledd, kan om nødvendig forlenges av fylkesarbeidskontoret.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Arbeidsdirektoratet fører oversikt over gitte dispensasjoner. For dispensasjoner gitt etter § 2, tredje ledd, føres oversikten av Fylkesarbeidskontoret.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Dispensasjoner etter § 2, første og tredje ledd, kan tilbakekalles med øyeblikkelig virkning ved brudd på disse forskrifter eller vilkår fastsatt i dispensasjonen eller ved brudd på norsk lovgivning for øvrig. Ved mindre graverende overtredelser skal firmaet først gis en skriftlig advarsel og en frist til å rette forholdet før vedtak om tilbakekalling eventuelt fattes.</article></article><article class="legalArticle" data-lovdata-URL="LTI/forskrift/1983-03-11-643/§6" data-name="§6" data-partID="§6" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Ved dispensasjon skal det fastsettes innen hvilke yrkesgrupper utleiefirmaet skal kunne leie ut arbeidstakere og dessuten fastsettes et nærmere geografisk område som de tilviste arbeidsplasser må ligge innenfor. Oppdragsgiver som ordinært har tilsatte innen området, skal likevel uten særskilt tillatelse unntaksvis kunne nytte utleiefirmaets arbeidstakere utenfor dette området.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Ved tilståelse av dispensasjon skal det dessuten fastsettes et høyeste antall arbeidstakere firmaet til enhver tid kan ha utleid. Fylkesarbeidskontoret kan samtykke i at det for et tidsrom av inntil seks måneder kan leies ut et høyere antall arbeidstakere enn det som er fastsatt ved dispensasjon. Søknad om slikt samtykke framsettes skriftlig for fylkesarbeidskontoret.</article></article><article class="legalArticle" data-lovdata-URL="LTI/forskrift/1983-03-11-643/§7" data-name="§7" data-partID="§7" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Gitt dispensasjon gir ikke rett til å opprette filialer.</article></article><article class="legalArticle" data-lovdata-URL="LTI/forskrift/1983-03-11-643/§8" data-name="§8" data-partID="§8" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Det enkelte oppdrag som arbeidstakerne kan leies ut til, kan ha en uavbrutt varighet av høyest 6 måneder.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">I særlige tilfelle kan fylkesarbeidskontoret gi tillatelse til utleie i ytterligere 3 måneder. For oppdrag innen industrisektoren gjelder ikke begrensningen i første ledd.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1983-03-11-643/KAPITTEL_3" data-partID="k3"><h2>Kapittel III. Forholdet mellom utleiefirmaet og arbeidstakerne.</h2><article class="legalArticle" data-lovdata-URL="LTI/forskrift/1983-03-11-643/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Arbeidstakerne tilsettes i utleiefirmaet ved skriftlig kontrakt. Kontraktens innhold må ikke stride mot bestemmelsene i disse forskriftene. Kontraktsformularet skal være godkjent av Arbeidsdirektoratet.</article></article><article class="legalArticle" data-lovdata-URL="LTI/forskrift/1983-03-11-643/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">For arbeidstakere som blir tilsatt i utleiefirmaet for det enkelte oppdrag, har utleiefirmaet ikke adgang til å begrense arbeidstakerenes rett til fritt å kunne ta fast eller midlertidig arbeid hos utleiefirmaets oppdragsgivere så snart det tidsbegrensende oppdrag er avsluttet, jf. § 8. Arbeidstakerne må heller ikke bindes til å stå til disposisjon i noe bestemt tidsrom ut over det tildelte oppdrag.</article></article><article class="legalArticle" data-lovdata-URL="LTI/forskrift/1983-03-11-643/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">En arbeidstaker som har sluttet hos en arbeidsgiver og deretter har tatt arbeid gjennom et utleifirma, kan ikke leies ut til den tidligere arbeidsgiver før det er gått seks måneder etter at arbeidstakeren sluttet hos denne.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Bestemmelsen i første ledd gjelder ikke dersom arbeidstakeren åpenbart har sluttet hos den tidligere arbeidsgiver av andre grunner enn for å ta arbeid gjennom et utleiefirma.</article></article><article class="legalArticle" data-lovdata-URL="LTI/forskrift/1983-03-11-643/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Diettgodtgjøring kan bare utbetales når arbeidstakeren må bo borte fra hjemmet.</article></article><article class="legalArticle" data-lovdata-URL="LTI/forskrift/1983-03-11-643/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Av kontrakten må det klart gå fram at utleiefirmaet garanterer arbeidstakeren lønn og andre ytelser som han har rett til, og påtar seg ansvaret for arbeidstakeren som arbeidsgiver uansett de forpliktelser som påhviler oppdragsgiver og uten omsyn til oppdragsgivers solvens eller andre forhold mellom utleiefimaet og oppdragsgiver som ikke vedkommer arbeidstaker.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1983-03-11-643/KAPITTEL_4" data-partID="k4"><h2>Kapittel IV. Diverse bestemmelser.</h2><article class="legalArticle" data-lovdata-URL="LTI/forskrift/1983-03-11-643/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Utleiefirma som har fått dispensasjon etter disse forskrifter plikter å sende melding til Arbeidsdirektoratet over antall mottatte oppdrag, antall utleide personer fordelt etter kjønn og alder, samlet utbetalt i lønn i kvartalet, oppdragenes varighet og hva slags arbeid som er utført. Oppgavene kan gis i statistisk form.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Foruten opplysninger som nevnt i første ledd skal oppgis hvilke oppdragsgivere det er leiet ut arbeidskraft til.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Oppgaven sendes samlet for hvert kvartal, innen den 20. i den påfølgende måned. Arbeidsdirektoratet kan i det enkelte tilfelle fastsette at utleiefirmaet skal gi andre opplysninger som er nødvendig for kontrollen med virksomheten.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Oppgaveplikt etter denne paragraf gjelder ikke for firmaer som har fått dispensasjon etter disse forskrifters § 2 tredje ledd.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Firma som driver eller vil sette i gang virksomhet som nevnt i disse forskrifter, § 1 annet ledd, skal sende følgende meldinger til Arbeidsdirektoratet:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/4/paragraf/1/ledd/5/punkt/1/" id="kapittel-4-paragraf-1-ledd-5-punkt-1"><span class="data-originalId">a.</span><article class="legalP" data-absoluteaddress="/kapittel/4/paragraf/1/ledd/5/punkt/1/ledd/1/" id="kapittel-4-paragraf-1-ledd-5-punkt-1-ledd-1">før ny virksomhet igangsettes skal det sendes melding om firmaets kontoradresse, og om hvor omfattende virksomheten antas å bli. Det samme gjelder i forbindelse med oppretting av filialer.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/4/paragraf/1/ledd/5/punkt/2/" id="kapittel-4-paragraf-1-ledd-5-punkt-2"><span class="data-originalId">b.</span><article class="legalP" data-absoluteaddress="/kapittel/4/paragraf/1/ledd/5/punkt/2/ledd/1/" id="kapittel-4-paragraf-1-ledd-5-punkt-2-ledd-1">for hvert halvår skal det sendes melding om antall mottatte oppdrag, antall sysselsatte personer fordelt etter kjønn, samt innen hvilket geografisk område utleie i det vesentligste har funnet sted. Oppgavene kan gis i statistisk form. Oppgavene skal sendes innen den 20. i den første påfølgende måned etter halvårets avslutning.</article></article></li></ul></article></article><article class="legalArticle" data-lovdata-URL="LTI/forskrift/1983-03-11-643/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Søknader om dispensasjon etter § 2 første ledd, avgjøres av et eget utvalg under Arbeidsdirektoratets styre, Arbeidsutleieutvalget. Arbeidsutleieutvalget består av tre medlemmer med personlig vararepresentanter. Ett av medlemmene skal være målsmann for arbeidstakerne og ett målsmann for arbeidsgiverne. Det tredje medlem som er utvalgets leder skal ha innsikt i arbeidsmarkedsspørsmål.</article></article><article class="legalArticle" data-lovdata-URL="LTI/forskrift/1983-03-11-643/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Før det blir tatt stilling til en dispensasjonssøknad etter § 2, første ledd, skal det innhentes uttalelse fra partene i arbeidslivet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">For vedtak truffet av Arbeidsutleieutvalget, er Kommunal- og arbeidsdepartementet klageorgan.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">For øvrig gjelder reglene i lov av 10. februar 1967 om behandlingsmåten i forvaltningssaker (forvaltningsloven).</article><article class="legalP" data-absoluteaddress="/kapittel/4/paragraf/3/ledd/4/" id="kapittel-4-paragraf-3-ledd-4">Klage over enkeltvedtak som gjelder fortsatt drift av virksomhet som var 1 lovlig drift på det tidspunkt det påklagede vedtak ble truffet, har oppsettende virkning, slik at virksomheten tidligst kan kreves stanset eller innskrenket en måned etter at avgjørelsen i klagesaken er meddelt vedkommende.</article></article><article class="legalArticle" data-lovdata-URL="LTI/forskrift/1983-03-11-643/§17" data-name="§17" data-partID="§17" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Arbeidsdirektoratet kan gi utfyllende bestemmelser til disse forskrifter.</article></article><article class="legalArticle" data-lovdata-URL="LTI/forskrift/1983-03-11-643/§18" data-name="§18" data-partID="§18" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Disse forskrifter trer i kraft 1. april 1983. Fra samme tidspunkt oppheves «Forskrifter om unntak fra forbudet mot utleie av arbeidskraft, jfr. lov om tiltak til å fremme sysselsetting av 27. juni 1947, § 27, første og annet ledd», gitt av Kommunal- og arbeidsdepartementet 20. april 1972.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">For firmaer med dispensasjon gitt før ikrafttredelsestidspunktet, gjelder fortsatt de tidligere forskriftene dispensasjonstiden ut. Bestemmelser i de nye forskriftene som er gunstigere for utleiefirmaet enn de tidligere, får likevel virkning fra ikrafttredelsestidspunktet.</article><article class="legalP" data-absoluteaddress="/kapittel/4/paragraf/5/ledd/3/" id="kapittel-4-paragraf-5-ledd-3">Den avgjørelsesmyndighet som etter disse forskrifter er tillagt Arbeidsutleieutvalget, skal inntil videre utøves av Arbeidsdirektoratets styre.</article></article></section></main></body></html>