<!DOCTYPE html><html lang="no"><head><title>Forskrift om godkjenning av entreprenørar som driv med husbygging eller anna byggarbeid.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1983-01-14-20</dd><dt class="dokid">DokumentID</dt><dd class="dokid">LTI/forskrift/1983-01-14-20</dd><dt class="ministry">Departement</dt><dd class="ministry"><ul><li>Industridepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 1</dd><dt class="dateInForce">I kraft fra</dt><dd class="dateInForce">1983-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1952-10-24</li></ul></dd><dt class="dateOfPublication">Kunngjort</dt><dd class="dateOfPublication">1983-02-02</dd><dt class="title">Tittel</dt><dd class="title">Forskrift om godkjenning av entreprenørar som driv med husbygging eller anna byggarbeid.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 14. januar 1983 med hjemmel i lov av 24. oktober 1952 om godkjenning av entreprenørar som driv med husbygging eller anna byggarbeid. Fremmet av Industridepartementet.</dd><dt class="refid">RefID</dt><dd class="refid">forskrift/1983-01-14-20</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av entreprenørar som driv med husbygging eller anna byggarbeid.<ul class="tocSubUl"><li>§ 1. Fagområdene.</li><li>§ 2. Særregler om godkjenning i deler av et fagområde.</li><li>§ 3. Særregler om autorisasjonsplikt og unntak fra autorisasjonsplikt m.v..</li><li>§ 4. Særregler om teknisk utdannelse og praksis.</li><li>§ 5. Sakfordeling mellom departementet og fylkesmennene,</li><li>§ 6. Entreprenørnemndene.</li><li>§ 7. Register over entreprenører.</li><li>§ 8. Overgangsbestemmelse.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-01-14-20" id="dokument"><h1>Forskrift om godkjenning av entreprenørar som driv med husbygging eller anna byggarbeid.</h1><article class="legalArticle" data-lovdata-URL="LTI/forskrift/1983-01-14-20/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Fagområdene.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Følgende fagområder skal gjelde så vel ved nybygg og nyanlegg som ved utvidelse, ombygging og utbedringer av eksisterende bygg og anlegg, jf. lovens § 3 første ledd:<ul class="defaultList"><li data-li-identifier="A." data-name="A."><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">A.</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Husbygging i mur og stein med tilhørende grunn- og fundamenteringsarbeider – herunder gravings- og ordinær sprengningsarbeider og bygging av grunnmurer (også i betong), samt andre tilhørende byggearbeider i tre og betong. De tilhørende arbeider må ikke være av slik vanskelighet eller omfang at de isolert faller i fagområdene C 2 og/eller D 2 i denne paragraf.</article></article></li><li data-li-identifier="B." data-name="B."><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">B.</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Husbygging i tre med tilhørende grunn- og fundamenteringsarbeider – herunder gravings- og ordinær sprengningsarbeider og bygging av grunnmurer i mur, stein og betong, samt andre tilhørende byggearbeider i mur, stein og betong. De tilhørende arbeider må ikke være av slik vanskelighet eller omfang at de isolert faller i fagområdene C 2 og/eller D 2 i denne paragraf.</article></article></li><li data-li-identifier="C." data-name="C."><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">C.</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Husbygging i betong med tilhørende grunn- og fundamenteringsarbeider, herunder gravings- og sprengningsarbeider og bygging av grunnmurer (også i mur og stein), samt andre tilhørende byggearbeider i mur, stein og tre.<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/ledd/1/punkt/3/ledd/1/punkt/1/" id="paragraf-1-ledd-1-punkt-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/1/ledd/1/punkt/3/ledd/1/punkt/1/ledd/1/" id="paragraf-1-ledd-1-punkt-3-ledd-1-punkt-1-ledd-1">Teknisk mindre krevende byggearbeider, som bl.a. forutsetter at grunn-, fundamenterings- og støpningsarbeider er enkle og ikke av uvanlig art.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/ledd/1/punkt/3/ledd/1/punkt/2/" id="paragraf-1-ledd-1-punkt-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/1/ledd/1/punkt/3/ledd/1/punkt/2/ledd/1/" id="paragraf-1-ledd-1-punkt-3-ledd-1-punkt-2-ledd-1">Teknisk mer krevende byggearbeider, bl.a. hvor grunn- eller fundamenteringsarbeider er vanskelige eller uvanlige, eksempelvis ved større dybder, dårlig byggegrunn, tilstøtende bebyggelse m.v.; videre hvor det er større spennvidder eller brukes spesialkonstruksjoner, eller arbeides under ekstraordinære forhold.</article></article></li></ul></article><article class="legalP" data-absoluteaddress="/paragraf/1/ledd/1/punkt/3/ledd/2/" id="paragraf-1-ledd-1-punkt-3-ledd-2">Godkjenning i høyere klasse innebærer godkjenning i lavere klasse. Godkjenning i deler av fagområde C 2 innebærer ikke godkjenning i fagområde C 1.</article></article></li><li data-li-identifier="D." data-name="D."><article class="listArticle" data-absoluteaddress="/paragraf/1/ledd/1/punkt/4/" id="paragraf-1-ledd-1-punkt-4"><span class="data-originalId">D.</span><article class="legalP" data-absoluteaddress="/paragraf/1/ledd/1/punkt/4/ledd/1/" id="paragraf-1-ledd-1-punkt-4-ledd-1">Anleggsarbeider – også slike som kan utføres som tilhørende arbeider under A, B og C:<ul class="defaultList"><li data-li-identifier="0." data-name="0."><article class="listArticle" data-absoluteaddress="/paragraf/1/ledd/1/punkt/4/ledd/1/punkt/1/" id="paragraf-1-ledd-1-punkt-4-ledd-1-punkt-1"><span class="data-originalId">0.</span><article class="legalP" data-absoluteaddress="/paragraf/1/ledd/1/punkt/4/ledd/1/punkt/1/ledd/1/" id="paragraf-1-ledd-1-punkt-4-ledd-1-punkt-1-ledd-1">Enkle arbeider med graving, masseflytting og sprengning i dagen, samt enkle og mindre anleggsarbeider i stein.</article></article></li><li data-li-identifier="1." data-name="1."><article class="listArticle" data-absoluteaddress="/paragraf/1/ledd/1/punkt/4/ledd/1/punkt/2/" id="paragraf-1-ledd-1-punkt-4-ledd-1-punkt-2"><span class="data-originalId">1.</span><article class="legalP" data-absoluteaddress="/paragraf/1/ledd/1/punkt/4/ledd/1/punkt/2/ledd/1/" id="paragraf-1-ledd-1-punkt-4-ledd-1-punkt-2-ledd-1">Gravings-, masseflyttings- og sprengningsarbeider samt anleggsarbeider i stein, tre og betong, herunder teknisk mindre krevende veg-, jernbane-, tunnel-, vassbygging-, bru- og kaiarbeider m.v.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/ledd/1/punkt/4/ledd/1/punkt/3/" id="paragraf-1-ledd-1-punkt-4-ledd-1-punkt-3"><span class="data-originalId">2.</span><article class="legalP" data-absoluteaddress="/paragraf/1/ledd/1/punkt/4/ledd/1/punkt/3/ledd/1/" id="paragraf-1-ledd-1-punkt-4-ledd-1-punkt-3-ledd-1">Større og teknisk mer krevende arbeider av samme art som under 1, utførelse av spesialkonstruksjoner samt arbeider under ekstraordinære forhold.</article></article></li></ul></article></article></li></ul></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Godkjenning i høyere klasse innebærer godkjenning i lavere klasse. Godkjenning i deler av fagområde D 2 innebærer ikke godkjenning i fagområde D 1 eller D 0.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Departementet kan gi nærmere regler om grensene mellom fagområdene. I tvilstilfeller avgjør departementet med endelig virkning hvilket fagområde et arbeid skal regnes til.</article></article><article class="legalArticle" data-lovdata-URL="LTI/forskrift/1983-01-14-20/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Særregler om godkjenning i deler av et fagområde.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Godkjenning i deler av et fagområde kan bare gis i C 2 og/eller D 2. Når delgodkjenning gis, skal det i godkjenningsbrevet anføres hvilke deler av fagområdet godkjenningen omfatter.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Vilkårene for å få delgodkjenning er de samme som for å få godkjenning i hele fagområdet, dog slik at forlangt praksistid og fagkyndighet er knyttet bare til den del av fagområdet som godkjenningen gjelder for.</article></article><article class="legalArticle" data-lovdata-URL="LTI/forskrift/1983-01-14-20/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særregler om autorisasjonsplikt og unntak fra autorisasjonsplikt m.v..</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Lovens § 4 nr. 1 første punktum, som unntar bedrifter med ikke flere enn 5 personer i virksomheten fra krav om autorisasjon, gjelder ikke arbeider i fagområdene C 2 og D 2. For arbeider i fagområdene i D 1 og D 0 begrenses unntaket til å gjelde bedrifter med ikke flere enn 3 personer i virksomheten.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Samtykke etter lovens § 4 nr. 5 første punktum til i særlige tilfeller å utføre enkeltarbeider uten slik autorisasjon som loven ellers krever, kan for arbeider i fagområdene C 2 og/eller D 2 kun gis til entreprenør som er autorisert i minst ett fagområde eller del av fagområde.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Autorisert entreprenør kan til arbeider i fagområder under loven hvor han ikke er autorisert, uten særskilt tillatelse bruke inntil 5 personer tilsammen på samme tid (medregnet eiere som deltar i slikt arbeid). Entreprenører som bare er autorisert i fagområde D O har likevel ikke denne rett. – For arbeider i fagområdene C 2 og D 2 gjelder regelen i dette ledd ikke.</article></article><article class="legalArticle" data-lovdata-URL="LTI/forskrift/1983-01-14-20/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særregler om teknisk utdannelse og praksis.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">I fagområde D 0 kan godkjenning gis, også uten slik teknisk utdannelse som foreskrevet i lovens § 8 A annet ledd nr. 1. For den som ikke har slik eksamen, skjerpes kravet til praksis således:</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">For den som har eksamen fra 2-årig teknisk fagskole, bygg- og anleggslinjen: 5 års praksis.</article><article class="legalP" data-absoluteaddress="/paragraf/4/punkt/1/ledd/3/" id="paragraf-4-punkt-1-ledd-3">For andre: Inntil 8 års praksis, avhengig av hvilken teknisk utdannelse søkeren har, slik at det kreves 8 år hvis han ikke kan godtgjøre noen teknisk utdannelse i entreprenøryrket.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">For fagområdene C 2 og D 2 kreves 6 års praksis; for den som har bygningsingeniøreksamen fra Norges tekniske høgskole eller fra tilsvarende utenlandsk teknisk høgskole dog 4 års praksis.</article></article></li></ul></article><article class="legalArticle" data-lovdata-URL="LTI/forskrift/1983-01-14-20/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sakfordeling mellom departementet og fylkesmennene,</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknader om autorisasjon i fagområdene C 2 og/eller D 2, eventuelt i deler av disse fagområder, behandles av departementet, også når søknaden dessuten omfatter andre fagområder.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Autorisasjon i C 2 og/eller D 2 (også i deler av fagområdene) kan bare gis av departementet. Hvis en søknad om autorisasjon i C 2 og/eller D 2 ikke imøtekommes eller autorisasjon gis bare i deler av fagområdene, avgjør departementet samtidig om det gis autorisasjon i C 1, henholdsvis D 1 eller D 0, hvis vedkommende ikke fra før er autorisert der. Hvis søknaden også omfatter fagområde A og/eller B, avgjør departementet også søknaden i disse fagområder.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">For øvrig gis autorisasjon av fylkesmannen i det fylke hvor søkeren har sitt forretningskontor, jfr. imidlertid følgende ledd.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Når departementet avgjør om det skal gis fritak fra noe autorisasjonsvilkår i lovens §§ 8 og/eller 9, jfr. § 8 siste ledd og § 9 siste ledd, kan det samtidig avgjøre autorisasjonssøknaden, selv om denne etter regelen i foregående ledd ville høre under fylkesmannen.</article></article><article class="legalArticle" data-lovdata-URL="LTI/forskrift/1983-01-14-20/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Entreprenørnemndene.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nemndene skal behandle de saker som forelegges dem av departementet og fylkesmennene.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Departementet fastsetter godtgjørelse til nemndenes medlemmer for behandling av saker. Gjør arbeidsmengden det påkrevet, kan departementet tilstå formannen fast godtgjørelse.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Likeledes kan nemndene ansette sekretær og skrivehjelp – for fylkesnemndenes vedkommende dog bare med fylkesmannens godkjenning. Utgiftene til sekretær og skrivehjelp må på forhånd være godkjent av departementet, som også godkjenner nemndenes øvrige utgifter.</article></article><article class="legalArticle" data-lovdata-URL="LTI/forskrift/1983-01-14-20/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Register over entreprenører.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet fører register over alle autoriserte entreprenører. Fylkesmannen skal føre register som omfatter autoriserte og registrerte entreprenører med forretningsadresse i fylket. Når departementet gir en autorisasjon, underretter det straks vedkommende fylkesmann. Når fylkesmannen gir en autorisasjon, underretter han straks departementet. Autorisasjonsmyndigheten sender samtidig melding til skattefogden i fylket, Riksrevisjonen, samt bygningsrådet og arbeidsformidlingskontoret i entreprenørens forretningskommune, og til andre offentlige myndigheter som departementet måtte bestemme. Når en autorisasjon faller bort, skal autorisasjonsmyndigheten underrette de samme myndigheter som skal ha melding om autorisasjoner. Hvis departementet tilbakekaller en autorisasjon (lovens § 11 siste ledd), sender dette melding til de samme myndigheter. Skattefogden sender melding til departementet hvis en entreprenør ikke har betalt forfalt årsavgift senest 1 måned etter at han fikk påkrav i rekommendert brev, jf. lovens § 12 annet ledd.</article></article><article class="legalArticle" data-lovdata-URL="LTI/forskrift/1983-01-14-20/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overgangsbestemmelse.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Entreprenør som når lovendring av 11. juni 1982 trer i kraft, driver entreprenørvirksomhet med leiet hjelp i det någjeldende fagområde D 1 med hjemmel i lovens § 4 nr. 1 første punktum slik dette lød før lovendringen, og som fyller vilkårene i lovens avsnitt II nr. 3 a) og b), skal autoriseres som entreprenør i det nye fagområde D 0.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Hvis entreprenøren godtgjør at hans virksomhet for en vesentlig del har omfattet arbeid som vil høre under det nye fagområde D 1, kan departementet etter søknad gi tillatelse til at han autoriseres i dette fagområde.</article></article><article class="legalArticle" data-lovdata-URL="LTI/forskrift/1983-01-14-20/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskrifter trer i kraft 1. juli 1983. Fra samme tidspunkt oppheves forskrifter til utfylling og gjennomføring av loven, fastsatt ved Kronprinsreg.res. av 13. januar 1956 med endringer fastsatt ved kgl.res. av 9. juni 1972.</article></article></main></body></html>