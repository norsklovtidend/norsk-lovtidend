<!DOCTYPE html><html lang="no"><head><title>Forskrift om felling av viltarter som gjør skade.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:04</dd><dt class="legacyID">Datokode</dt><dd class="legacyID">FOR-1983-05-25-1220</dd><dt class="dokid">DokumentID</dt><dd class="dokid">LTI/forskrift/1983-05-25-1220</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 15</dd><dt class="dateInForce">I kraft fra</dt><dd class="dateInForce">1983-05-25</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§14</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">1983-07-28</dd><dt class="title">Tittel</dt><dd class="title">Forskrift om felling av viltarter som gjør skade.</dd><dt class="refid">RefID</dt><dd class="refid">forskrift/1983-05-25-1220</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om felling av viltarter som gjør skade.<ul class="tocSubUl"><li>I. Generelt</li><li>II.</li><li>III.</li><li>IV</li><li>V.</li><li>VI</li></ul></li></ul></dd></dl></header><main class="documentBody" data-lovdata-URL="LTI/forskrift/1983-05-25-1220" id="dokument"><h1>Forskrift om felling av viltarter som gjør skade.</h1><article class="legalP" data-absoluteaddress="/ledd/1/" id="ledd-1">Direktoratet for vilt og ferskvannsfisk har 25. mai 1983, med hjemmel i lov om viltet av 29. mai 1981 nr. 38, § 14, jf. også kgl.res. av 2. april 1982, fastsatt:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-05-25-1220/KAPITTEL_1" data-partID="k1"><h2>I.<br />Generelt</h2><article class="numberedLegalP" data-numerator="1" data-absoluteaddress="/kapittel/1/nummer/1/" id="kapittel-1-nummer-1">1. Avliving av skadegjørende viltarter skal skje sikkerhetsmessig og humant forsvarlig.</article><article class="numberedLegalP" data-numerator="2" data-absoluteaddress="/kapittel/1/nummer/2/" id="kapittel-1-nummer-2">2. Før felling plikter eier, bruker eller rettighetshaver i rimelig utstrekning å forsøke andre tiltak for å avverge skade.</article><article class="numberedLegalP" data-numerator="3" data-absoluteaddress="/kapittel/1/nummer/3/" id="kapittel-1-nummer-3">3. Avlives et mordyr i yngletid bør avkommet av dyrevernmessige hensyn om mulig også avlives.<ul class="defaultList"><li data-li-identifier="A." data-name="A."><article class="listArticle" data-absoluteaddress="/kapittel/1/nummer/3/punkt/1/" id="kapittel-1-nummer-3-punkt-1"><span class="data-originalId">A.</span><article class="legalP" data-absoluteaddress="/kapittel/1/nummer/3/punkt/1/ledd/1/" id="kapittel-1-nummer-3-punkt-1-ledd-1">Viltarter som kan felles uten særskilt tillatelse, hele året av eier/ bruker eller den han bemyndiger når viltet gjør skade som nærmere angitt</article><article class="legalP" data-absoluteaddress="/kapittel/1/nummer/3/punkt/1/ledd/2/" id="kapittel-1-nummer-3-punkt-1-ledd-2">Rødrev, mink, mår, røyskatt, snømus og mårhund som gjør skade på bufe og tamrein, fjærkre, viltoppdrett, pelsdyrfarm, tidligere fredlyste egg- og dunvær eller fiskekultur. Grevling og mår som gjør skade på hus, hage, aker, pelsdyrfarm, viltoppdrett og fjærkre.</article><article class="legalP" data-absoluteaddress="/kapittel/1/nummer/3/punkt/1/ledd/3/" id="kapittel-1-nummer-3-punkt-1-ledd-3">Ringdue, bydue, gråspurv og skjære som gjør skade på aker, i hus eller hage. Dompapp, gråtrost, måltrost, rødvingetrost, svarttrost og stær som gjør skade på hage, frukttrær, bærbusker, plante- eller frøkultur.</article><article class="legalP" data-absoluteaddress="/kapittel/1/nummer/3/punkt/1/ledd/4/" id="kapittel-1-nummer-3-punkt-1-ledd-4">Kråke, ravn, skjære eller kaie som gjør skade på fiskehjeller, tamrein, bufe, viltoppdrett, tidligere fredlyste egg- og dunvær, pelsdyrfarm, frukttrær eller aker.</article><article class="legalP" data-absoluteaddress="/kapittel/1/nummer/3/punkt/1/ledd/5/" id="kapittel-1-nummer-3-punkt-1-ledd-5">Svartbak, gråmåke, fiskemåke, sildemåke og hettemåke som gjør skade på fiskehjeller, fiskekultur, tidligere fredlyste egg- og dunvær, bufe, pelsdyrfarm eller frukttrær.</article><article class="legalP" data-absoluteaddress="/kapittel/1/nummer/3/punkt/1/ledd/6/" id="kapittel-1-nummer-3-punkt-1-ledd-6">Hare som gjør skade i hage eller på frukttrær eller bærbusker.</article></article></li><li data-li-identifier="B." data-name="B."><article class="listArticle" data-absoluteaddress="/kapittel/1/nummer/3/punkt/2/" id="kapittel-1-nummer-3-punkt-2"><span class="data-originalId">B.</span><article class="legalP" data-absoluteaddress="/kapittel/1/nummer/3/punkt/2/ledd/1/" id="kapittel-1-nummer-3-punkt-2-ledd-1">Vilterter som kan felles hele året av eier/bruker eller den han bemyndiger etter tillatelse gitt av viltnemnda.</article><article class="legalP" data-absoluteaddress="/kapittel/1/nummer/3/punkt/2/ledd/2/" id="kapittel-1-nummer-3-punkt-2-ledd-2">Siland, laksand, gråhegre, fiskemåke og mink som gjør skade på fiskekultur, lakselv, ørretvatn eller ørretelv.</article><article class="legalP" data-absoluteaddress="/kapittel/1/nummer/3/punkt/2/ledd/3/" id="kapittel-1-nummer-3-punkt-2-ledd-3">Grønnspett, gråspett, svartspett og flaggspett som gjør skade på forarbeidet treverk.</article><article class="legalP" data-absoluteaddress="/kapittel/1/nummer/3/punkt/2/ledd/4/" id="kapittel-1-nummer-3-punkt-2-ledd-4">Canadagås og kornkråke som gjør skade på aker eller plantekultur.</article><article class="legalP" data-absoluteaddress="/kapittel/1/nummer/3/punkt/2/ledd/5/" id="kapittel-1-nummer-3-punkt-2-ledd-5">Ilder som gjør skade på fjærkre og viltoppdrett. Rødrev og mink som gjør skade på hekkende sjøfugl på øy eller holme. Gaupe som gjør skade på bufe og tamrein.</article><article class="legalP" data-absoluteaddress="/kapittel/1/nummer/3/punkt/2/ledd/6/" id="kapittel-1-nummer-3-punkt-2-ledd-6">Viltarter som er nevnt i punktene A eller B dersom de volder sanitære ulemper f.eks. på offentlige avfallsplasser eller forurenser drikkevannskilder.</article></article></li><li data-li-identifier="C." data-name="C."><article class="listArticle" data-absoluteaddress="/kapittel/1/nummer/3/punkt/3/" id="kapittel-1-nummer-3-punkt-3"><span class="data-originalId">C.</span><article class="legalP" data-absoluteaddress="/kapittel/1/nummer/3/punkt/3/ledd/1/" id="kapittel-1-nummer-3-punkt-3-ledd-1">Viltarter som bare kan felles når fylkesmannen etter søknad har gitt tillatelse.</article><article class="legalP" data-absoluteaddress="/kapittel/1/nummer/3/punkt/3/ledd/2/" id="kapittel-1-nummer-3-punkt-3-ledd-2">Smålom, storlom, småskarv, storskarv, ærfugl, makrellterne, rødnebbterne, kattugle, hønsehauk, spurvehauk, grønnfink, gulspurv, bjørkefink, pilfink, bokfink, konglebit, grankorsnebb, furukorsnebb, knoppsvane og oter som gjør skade på aquakultur, lakselv, ørretelv eller ørretvatn, fjærkre, viltoppdrett, åker, plante- eller frøkultur. Kongeørn som gjør skade på bufe eller tamrein.</article></article></li><li data-li-identifier="D." data-name="D."><article class="listArticle" data-absoluteaddress="/kapittel/1/nummer/3/punkt/4/" id="kapittel-1-nummer-3-punkt-4"><span class="data-originalId">D.</span><article class="legalP" data-absoluteaddress="/kapittel/1/nummer/3/punkt/4/ledd/1/" id="kapittel-1-nummer-3-punkt-4-ledd-1">Viltarter som bare kan felles når direktoratet etter søknad har gitt tillatelse.</article><article class="legalP" data-absoluteaddress="/kapittel/1/nummer/3/punkt/4/ledd/2/" id="kapittel-1-nummer-3-punkt-4-ledd-2">Havørn og fiskeørn som gjør skade på bufe, tamrein eller aquakultur.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1983-05-25-1220/KAPITTEL_2" data-partID="k2"><h2>II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Gaupe, oter, ilder, mårhund, kongeørn, havørn, fiskeørn, Canadagås og knoppsvane som blir felt som skadevilt i medhold av disse forskrifter er Viltfondets eiendom. Den som feller slikt vilt skal ta vare på det så det ikke utsettes for skade. Etter nærmere bestemmelse fra direktoratet kan også andre arter kreves innlevert.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1983-05-25-1220/KAPITTEL_3" data-partID="k3"><h2>III.</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Dersom det er nødvendig for å hindre skade på person eller eiendom er det tillatt å avlive smågnagere og krypdyr.</article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1983-05-25-1220/KAPITTEL_4" data-partID="k4"><h2>IV</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Overtredelse av forskriftene er forseelse og straffes med bøter eller fengsel i inntil 1 år dersom ikke forholdet rammes av strengere straffebud.</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Forsøk straffes likt med fullbyrdet forseelse. Uaktsom overtredelse og medvirkning er straffbart.</article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1983-05-25-1220/KAPITTEL_5" data-partID="k5"><h2>V.</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Direktoratet kan i særlige tilfeller dispensere fra reglene i denne forskrift.</article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1983-05-25-1220/KAPITTEL_6" data-partID="k6"><h2>VI</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Disse bestemmelser trer i kraft straks.</article><article class="legalP" data-absoluteaddress="/kapittel/6/ledd/2/" id="kapittel-6-ledd-2">Fra samme tid oppheves forskrifter fastsatt ved kgl.res. av 2. april 1982 nr. 786 om felling av skadegjørende viltarter og endringsforskrift av 24. juni nr. 1201.</article></section></main></body></html>