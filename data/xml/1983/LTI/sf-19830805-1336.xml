<!DOCTYPE html><html lang="no"><head><title>Forskrift om tilskott til å trekke ringnotfartøyer ut av konsesjonspliktig fiske.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1983-08-05-1336</dd><dt class="dokid">DokumentID</dt><dd class="dokid">LTI/forskrift/1983-08-05-1336</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 17</dd><dt class="dateInForce">I kraft fra</dt><dd class="dateInForce">1983-08-05</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1983-08-23</dd><dt class="title">Tittel</dt><dd class="title">Forskrift om tilskott til å trekke ringnotfartøyer ut av konsesjonspliktig fiske.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 5. aug. 1983. Fremmet av Fiskeridepartementet.</dd><dt class="refid">RefID</dt><dd class="refid">forskrift/1983-08-05-1336</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til å trekke ringnotfartøyer ut av konsesjonspliktig fiske.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li></ul></li></ul></dd></dl></header><main class="documentBody" data-lovdata-URL="LTI/forskrift/1983-08-05-1336" id="dokument"><h1>Forskrift om tilskott til å trekke ringnotfartøyer ut av konsesjonspliktig fiske.</h1><article class="legalP" data-absoluteaddress="/ledd/1/" id="ledd-1">I medhold av Stortingets vedtak av 14. desember 1982, jf. St.prp.nr.1 (1982–1983) tillegg nr. 16 fastsettes forskrifter om tilskott til å trekke ringnotfartøyer ut av norsk konsesjonspliktig fiske:</article><article class="legalArticle" data-lovdata-URL="LTI/forskrift/1983-08-05-1336/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til rådighet kan Fiskeridepartementet gi tilskott til å trekke fartøyer som har ringnotkonsesjon for fiske etter sild, makrell, lodde, kolmule eller brisling ut av norsk fiske, jf. forskrifter av 2. mars 1979 om adgang til å delta i fisket med ringnot.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tilskott må bare gis når fartøyet som går ut innebærer en reduksjon av den totale kapasitet i ringnotflåten eller medfører en reduksjon i antall fartøyenheter.</article></article><article class="legalArticle" data-lovdata-URL="LTI/forskrift/1983-08-05-1336/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott kan ytes til fartøy som har vært i vedkommende søkers eie i minst 2 år. Det skal ikke være hinder for å gi tilskott at fartøyet i løpet av de siste 2 år er overtatt av den tidligere eiers barn, barnebarn eller ektefelle.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fartøyet må i to av de tre siste kalenderår ha hatt en årlig notfangst av makrell, lodde, sild, brisling m.v. til en verdi av minst kr 750.000,-.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">For å kunne yte tilskott til kondemnering må fartøyets alder være minst 20 år for stålfartøyer og 15 år for trefartøyer, jf. § 3 første ledd.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">I særlige tilfeller kan Fiskeridepartementet dispensere fra bestemmelsene i denne paragraf.</article></article><article class="legalArticle" data-lovdata-URL="LTI/forskrift/1983-08-05-1336/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan gis tilskott for kondemnering av fartøyet og for salg til annen virksomhet enn norsk fiske.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved beregning av tilskottet skal en, om særlige forhold ikke foreligger, legge fartøyets størrelse, konsesjonskapasitet og bruksverdi under normale driftsforhold til grunn. Det skal også legges vekt på hvilke tilskott som er nødvendig for at fartøyet vil bli tatt ut av fisket, herunder fartøyets samlede gjeld.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Distriktsmessige og generelle fiskerimessige hensyn skal tillegges vekt ved avgjørelsen om salgstilskott skal gis.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Når fartøyet ved kondemnering overtas av Statens Fiskarbank, kan det ved fastsettelsen av vederlaget for utstyr m.v. tas hensyn til størrelsen på tilskott etter denne paragraf, jf. § 4.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Tilskott kan ytes med inntil kr 6 mill. for hvert enkelt fartøy.</article></article><article class="legalArticle" data-lovdata-URL="LTI/forskrift/1983-08-05-1336/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Er fartøyet som tildeles kondemneringstilskott i slik driftsmessig stand at det fortsatt kan nyttes til annet formål eller har en bevaringsverdi, kan Statens Fiskarbank overta eiendomsretten til fartøyet. Tilbehør som ved tilintetgjørelse kunne selges, kan det betales vederlag for. Salgsgevinst tilfaller staten.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Overtar Statens Fiskarbank fartøyer etter første ledd, kan det i særlige tilfelle dispenseres fra kravet etter § 1 annet ledd og § 3 første ledd om at et fartøy som har fått tilskott ikke kan nyttes i norsk fiske. Dispensasjon kan bare gis på det vilkår at vedkommende kjøper kondemnerer det fartøy han innehar konsesjon for å drive fiske med.</article></article><article class="legalArticle" data-lovdata-URL="LTI/forskrift/1983-08-05-1336/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det kan ytes tilskott til redere som ved sammenslåing av konsesjoner bidrar til en reduksjon i antall driftsenheter eller i den totale kapasitet i ringnotflåten.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved fastsettelsen av tilskott etter første ledd skal det tas hensyn til hvor stor rasjonalisering sammenslåingen representerer. Det skal også legges vekt på hvilke tilskott som er nødvendige for at sammenslåingen kan gjennomføres.</article></article><article class="legalArticle" data-lovdata-URL="LTI/forskrift/1983-08-05-1336/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om tilskott sendes gjennom fiskerisjefen i søkerens hjemstavnsfylke. Med søknaden skal følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">Bekreftet avskrift av fartøyets målebrev.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">Panteattest.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">Erklæring fra søker om at han er innforstått med at konsesjon til slikt fiske som nevnt i § 1 faller bort og at ny slik tillatelse ikke kan påregnes.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/6/ledd/1/punkt/4/" id="paragraf-6-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/6/ledd/1/punkt/4/ledd/1/" id="paragraf-6-ledd-1-punkt-4-ledd-1">Dokumentasjon av samlet inntekt fra fiske som nevnt under § 2 annet ledd.</article></article></li></ul></article></article><article class="legalArticle" data-lovdata-URL="LTI/forskrift/1983-08-05-1336/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fiskerisjefen lar holde synfaring over fartøyet ved Fiskarbankens faste takstnemnd i kommunen. Fiskerisjefen gir sin uttalelse om søknaden og sender denne sammen med synfaringsrapport og andre dokumenter til Fiskarbanken.</article></article><article class="legalArticle" data-lovdata-URL="LTI/forskrift/1983-08-05-1336/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Et utvalg oppnevnt av Fiskeridepartementet med representanter fra Fiskeridirektøren, Statens Fiskarbank og Norges Fiskarlag skal avgi innstilling om hvorvidt tilskott skal gis og i tilfelle hvor stort.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Innkomne søknader skal gis en samlet behandling med samlet innstilling for samtlige søknader.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Statens Fiskarbank administrerer ordninga og står for utbetalingen av tilskottene.</article></article><article class="legalArticle" data-lovdata-URL="LTI/forskrift/1983-08-05-1336/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Tilskott skal så langt det rekker, dekke rettsbeskyttet pantegjeld på det kondemnerte fartøy med mindre pantehaveren frafaller sin rett.</article></article><article class="legalArticle" data-lovdata-URL="LTI/forskrift/1983-08-05-1336/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fartøy som har fått tilskott etter disse forskrifter må ikke midlertidig nyttes til annen virksomhet.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Innehar fartøyet som får tilskott konsesjon for annet fiske enn ringnotfiske kan eieren ikke tildeles slik konsesjon for annet fartøy.</article></article><article class="legalArticle" data-lovdata-URL="LTI/forskrift/1983-08-05-1336/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Før utbetaling av kondemneringstilskott kan finne sted må det legges frem:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">Erklæring fra lensmann/politi om at skroget, eventuelt med motoren, er tilintetgjort eller erklæring fra skipsverft eller etablert skipsopphuggeri om at fartøyet er mottatt ved verftet/opphuggeriet og at det vil bli opphugget.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">Stadfesting fra merkelovens tilsynsmann om at fartøyet er utmeldt av registeret over merkepliktige fiskefartøyer.</article></article></li></ul></article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Ved utbetaling av salgstilskott kommer første ledd bokstav b til anvendelse.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Konsesjonsdokumentet skal sendes Statens Fiskarbank for videresendelse til Fiskeridirektøren, jf. § 9 i lov av 16. juni 1972 om regulering av deltakelsen i fisket.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Forøvrig blir Fiskarbankens vanlige regler for utbetaling av lån veiledende også for utbetaling av tilskottene.</article></article><article class="legalArticle" data-lovdata-URL="LTI/forskrift/1983-08-05-1336/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Fiskeridepartementet bemyndiges til å endre og oppheve disse forskrifter.</article></article><article class="legalArticle" data-lovdata-URL="LTI/forskrift/1983-08-05-1336/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Disse forskrifter trer i kraft straks.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Disse forskrifter gjelder ikke for de som har fått innvilget tilskott etter forskriftene av 11. juni 1982 nr. 963 om tilskott til å trekke ringnotfartøyer ut av konsesjonspliktig norsk fiske, og tidligere kondemnerings- og salgstilskottsordninger.</article></article></main></body></html>