<!DOCTYPE html><html lang="no"><head><title>Forskrift om plikten til å gi oppgaver over utbetalte beløp fra livsforsikringsselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:38</dd><dt class="legacyID">Datokode</dt><dd class="legacyID">FOR-1983-12-30-1977</dd><dt class="dokid">DokumentID</dt><dd class="dokid">LTI/forskrift/1983-12-30-1977</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 29</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-24</dd><dt class="title">Tittel</dt><dd class="title">Forskrift om plikten til å gi oppgaver over utbetalte beløp fra livsforsikringsselskaper.</dd><dt class="refid">RefID</dt><dd class="refid">forskrift/1983-12-30-1977</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om plikten til å gi oppgaver over utbetalte beløp fra livsforsikringsselskaper.<ul class="tocSubUl"><li>§ 1. Utbetalinger i henhold til «egen pensjonsforsikring etter skatteloven», «Bedriftspensjonsforsikring etter skatteloven» og annen pensjonsforsikring i arbeidsforhold</li><li>§ 2. Livrenter (herunder overlevingsrenter) og invaliderenter – som ikke går inn under § 1</li><li>§ 3. Andre forsikringssummer, gjenkjøps- og tilbakebetalingssummer (også vedkommende livrenteforsikring) – som ikke går inn under § 1</li><li>§ 4. Renter og inntektsforsikringsterminer</li><li>§ 5. Oppgave etterkrav fra ligningsmyndighetene</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1983-12-30-1977" id="dokument"><h1>Forskrift om plikten til å gi oppgaver over utbetalte beløp fra livsforsikringsselskaper.</h1><article class="legalP" data-absoluteaddress="/ledd/1/" id="ledd-1">Finansdepartementet har 30. desember 1983, med hjemmel i ligningsloven § 6-16, jf. § 6-7 fastsatt følgende forskrift:</article><article class="legalArticle" data-lovdata-URL="LTI/forskrift/1983-12-30-1977/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Utbetalinger i henhold til «egen pensjonsforsikring etter skatteloven», «Bedriftspensjonsforsikring etter skatteloven» og annen pensjonsforsikring i arbeidsforhold</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">1.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Det er ikke nødvendig å gi oppgave over slike utbetalinger med mindre enten samlet utbetaling i et år eller den årlige utbetaling ifølge forsikringen overstiger kr 300. Grensen gjelder skattepliktig del av utbetalingen på den enkelte polise.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">2.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">Oppgave over utbetaling i henhold til henholdsvis «Egen pensjonsforsikring etter skatteloven» og «Bedriftspensjonsforsikring etter skatteloven» skal inneholde betegnelsen på fremtredende plass. Oppgave over utbetaling i henhold til annen pensjonsforsikring i arbeidsforhold skal inneholde arbeidsgiverens navn og opplysning om på hvilket grunnlag forsikringsselskapet antar at forsikringen er eller kan være pensjonsforsikring i arbeidsforhold.</article></article></li></ul></article><article class="legalArticle" data-lovdata-URL="LTI/forskrift/1983-12-30-1977/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Livrenter (herunder overlevingsrenter) og invaliderenter – som ikke går inn under § 1</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Det er ikke nødvendig å gi oppgave over slike utbetalinger med mindre den årlige utbetaling ifølge forsikringen overstiger kr. 300. Grensen gjelder skattepliktig del av utbetalingen på den enkelte polise.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Oppgave over livrenter (herunder overlevingsrenter) skal inneholde opplysning om antatt skattepliktig del av det oppgitte beløp angitt ved prosenttall.</article></article></li></ul></article><article class="legalArticle" data-lovdata-URL="LTI/forskrift/1983-12-30-1977/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Andre forsikringssummer, gjenkjøps- og tilbakebetalingssummer (også vedkommende livrenteforsikring) – som ikke går inn under § 1</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Det er ikke nødvendig å gi oppgave over slike utbetalinger med mindre utbetalingene i året overstiger kr 50.000. Grensen gjelder utbetaling på den enkelte polise. Oppgaven skal omfatte netto utbetalt beløp i året uten fradrag for mulig tilleggsbeløp til hovedytelsene, som f.eks. bonus. Er det dessuten i oppgjøret dekket poliselån, skal dette opplyses og lånets beløp oppgis.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Ved inntektsforsikring skal det for bedømmelse av oppgaveplikten (beløpsgrensen) etter nr. 1, regnes som om forsikringens kontantverdi da inntektene tok til å løpe ble utbetalt i det året. Oppgavene skal inneholde opplysning om skattepliktig del av det oppgitte beløp (renter).</article></article></li></ul></article><article class="legalArticle" data-lovdata-URL="LTI/forskrift/1983-12-30-1977/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Renter og inntektsforsikringsterminer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For renter og inntektsforsikringsterminer som går inn under §§ 1 og 2 gjelder følgende:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Oppgave over inntektsforsikringsterminer skal inneholde opplysning om kontantverdi av gjenstående terminer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Det er bare nødvendig å gi oppgave over utbetalte beløp i første utbetalingsår. Oppgaven skal inneholde opplysning om fremtidig årlig utbetaling, skattepliktig del av hvert års utbetaling (når utbetalingene ikke går inn under § 1) og (for inntektsforsikring) gjenstående kontantverdi for hvert år. Ved mulig senere utbetaling som ikke stemmer med forhåndsoppgaven, derunder utbetaling til annen person, skal det gis melding om forandringen.</article></article></li></ul></article></article><article class="legalArticle" data-lovdata-URL="LTI/forskrift/1983-12-30-1977/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppgave etterkrav fra ligningsmyndighetene</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For oppgave etter krav fra ligningsmyndighetene for navngitt skattyter gjelder ikke begrensningsreglene under §§ 1 til 4.</article></article><article class="legalArticle" data-lovdata-URL="LTI/forskrift/1983-12-30-1977/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift trer i kraft 1. januar 1984.</article></article></main></body></html>