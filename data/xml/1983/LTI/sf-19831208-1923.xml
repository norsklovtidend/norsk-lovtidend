<!DOCTYPE html><html lang="no"><head><title>Forskrift om endringer i reglement for fengselsvesenet (Fengselsreglementet).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">FOR-1983-12-08-1923</dd><dt class="dokid">DokumentID</dt><dd class="dokid">LTI/forskrift/1983-12-08-1923</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 29</dd><dt class="dateInForce">I kraft fra</dt><dd class="dateInForce">1983-12-08</dd><dt class="changesToDocuments">Endrer</dt><dd class="changesToDocuments"><ul><li>forskrift/1961-12-12-8944</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-24</dd><dt class="title">Tittel</dt><dd class="title">Forskrift om endringer i reglement for fengselsvesenet (Fengselsreglementet).</dd><dt class="refid">RefID</dt><dd class="refid">forskrift/1983-12-08-1923</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i reglement for fengselsvesenet (Fengselsreglementet).</li></ul></dd></dl></header><main class="documentBody" data-lovdata-URL="LTI/forskrift/1983-12-08-1923" id="dokument"><h1>Forskrift om endringer i reglement for fengselsvesenet (Fengselsreglementet).</h1><article class="legalP" data-absoluteaddress="/ledd/1/" id="ledd-1">Fengselsstyret har 8. desember 1983 foretatt følgende endringer i reglement av 12. desember 1961:</article> <article class="defaultP" margin-top="true">§ 59.4 gis etter endringen følgende ordlyd:</article><article class="legalP" data-absoluteaddress="/ledd/2/" id="ledd-2">Velferds- eller ordinær permisjon kan gis bare hvis det er grunn til å tro at den innsatte ikke vil begå straffbart forhold under permisjonen, at han vil overholde de vilkår som settes, og ikke på annen måte vil misbruke permisjonen.</article><article class="legalP" data-absoluteaddress="/ledd/3/" id="ledd-3">De nærmere vilkår fastsettes av direktøren.</article><article class="legalP" data-absoluteaddress="/ledd/4/" id="ledd-4">Det kan f.eks. settes som vilkår at den innsatte oppholder seg på eller holder seg borte fra et bestemt sted under permisjonen, at han ikke nyter alkohol eller andre berusende eller bedøvende midler under permisjonsfraværet, at han følges til og fra permisjonsstedet og at han under permisjonen melder seg for en bestemt person eller den lokale politimyndighet.</article><article class="legalP" data-absoluteaddress="/ledd/5/" id="ledd-5">Innsatte som er idømt sikring, eller som utholder straff for en alvorlig forbrytelse, særlig volds- eller sedelighetsforbrytelse av alvorlig karakter, skal som regel pålegges meldeplikt, fortrinnsvis for politiet.</article><article class="legalP" data-absoluteaddress="/ledd/6/" id="ledd-6">Det skal i alle tilfelle angis når permisjonstiden begynner og når den slutter og eventuelt hvordan reisen skal foregå til og fra permisjonsstedet. Den innsatte skal gjøres kjent med at han ikke uten særskilt tillatelse kan ta med seg noe ut av eller inn i anstalten.</article><article class="legalP" data-absoluteaddress="/ledd/7/" id="ledd-7">Den innsatte skal få skriftlig meddelelse om permisjons vilkårene, og han skal vedta dem med sin underskrift.</article><article class="legalP" data-absoluteaddress="/ledd/8/" id="ledd-8">Får direktøren før permisjonstiden er ute, kjennskap til at den innsatte har overtrådt vilkårene, skal han kalle tilbake tillatelsen for den gjenstående permisjonstid. Anstalten skal om mulig søke å komme i forbindelse med den innsatte og pålegge ham å vende tilbake. Lar dette seg ikke gjøre, skal forholdet meldes til politiet med anmodning om at den innsatte blir pågrepet og ført tilbake til anstalten for så vidt han ikke alt er pågrepet.</article> <article class="defaultP" margin-top="true">§ 59.6 gis etter endringen følgende ordlyd:</article><article class="legalP" data-absoluteaddress="/ledd/9/" id="ledd-9">Direktøren kan gi velferds- eller ordinær permisjon med et samlet permisjonsfravær i året på inntil 18 døgn, mulig reisetid ikke medregnet. Fravær under 12 timer regnes i timer, fravær mellom 12 og 24 timer regnes som et døgn.</article><article class="legalP" data-absoluteaddress="/ledd/10/" id="ledd-10">Den enkelte permisjon bør i alminnelighet ikke overstige 5 døgn.</article><article class="legalP" data-absoluteaddress="/ledd/11/" id="ledd-11">For direktørens adgang til å gi ordinær permisjon gjelder ytterligere den begrensning at slik permisjon bare kan gis etter en sammenhengende frihetsberøvelse på minst fire måneder. Innsatte som utholder fengselsstraff må dessuten ha utholdt minst en tredjedel av straffetiden.</article><article class="legalP" data-absoluteaddress="/ledd/12/" id="ledd-12">Når en innsatt som utholder straff av fengsel i mer enn 3 år søker om første gangs ordinær permisjon, og direktøren finner at permisjon bør innvilges, forelegges saken for Fengselsstyret til avgjørelse. Det samme gjelder når en innsatt som utholder straff som nevnt søker velferdspermisjon og han ennå ikke har hatt ordinær permisjon.</article><article class="legalP" data-absoluteaddress="/ledd/13/" id="ledd-13">Fjerde ledd gjelder tilsvarende med hensyn til permisjon for innsatte som er idømt sikring.</article><article class="legalP" data-absoluteaddress="/ledd/14/" id="ledd-14">Uavhengig av de begrensninger som er nevnt i denne paragraf, kan direktøren i særlige tilfelle gi innsatte permisjon av noen timers varighet, således i forbindelse med besøk.</article> <article class="defaultP" margin-top="true">§ 59.7 fjerde ledd gis etter endringen følgende ordlyd:</article><article class="legalP" data-absoluteaddress="/ledd/15/" id="ledd-15">Anstalten skal underrette politiet på permisjonsstedet når permisjon gis en innsatt som er idømt sikring, eller som er dømt for en alvorlig forbrytelse, særlig volds- eller sedelighetsforbrytelse av alvorlig karakter. Slik underretning sendes også når den innsatte er pålagt å melde seg for politiet under permisjonen. For øvrig sendes underretning når særlige omstendigheter tilsier det. I de tilfelle der anstalten underretter politiet på permisjonsstedet, skal det samtidig gis underretning til Kriminalpolitisentralen.</article><article class="legalP" data-absoluteaddress="/ledd/16/" id="ledd-16">Endringene trådte i kraft straks.</article></main></body></html>