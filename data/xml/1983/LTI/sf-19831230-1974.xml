<!DOCTYPE html><html lang="no"><head><title>Forskrift om begrensning av lønnsoppgaveplikten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:01</dd><dt class="legacyID">Datokode</dt><dd class="legacyID">FOR-1983-12-30-1974</dd><dt class="dokid">DokumentID</dt><dd class="dokid">LTI/forskrift/1983-12-30-1974</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 29</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-01-24</dd><dt class="title">Tittel</dt><dd class="title">Forskrift om begrensning av lønnsoppgaveplikten.</dd><dt class="refid">RefID</dt><dd class="refid">forskrift/1983-12-30-1974</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om begrensning av lønnsoppgaveplikten.<ul class="tocSubUl"><li>Beløpsmessige begrensninger<ul class="tocSubUl"><li>§ 1.</li><li>§ 2.</li></ul></li><li>Skattefrie naturalytelser<ul class="tocSubUl"><li>§ 3.</li></ul></li><li>Reiseutgifter i tjeneste<ul class="tocSubUl"><li>§ 4.</li></ul></li><li>Utgifter til overnatting og kost<ul class="tocSubUl"><li>§ 5.</li></ul></li><li>Utbetalinger til selvstendig næringsdrivende<ul class="tocSubUl"><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1983-12-30-1974" id="dokument"><h1>Forskrift om begrensning av lønnsoppgaveplikten.</h1><article class="legalP" data-absoluteaddress="/ledd/1/" id="ledd-1">Finansdepartementet har 30. desember 1983 med hjemmel i ligningsloven § 6-16, jfr. § 6-2 fastsatt følgende forskrift:</article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1983-12-30-1974/KAPITTEL_1" data-partID="k1"><h2>Beløpsmessige begrensninger</h2><article class="legalArticle" data-lovdata-URL="LTI/forskrift/1983-12-30-1974/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Når samlede utbetalinger til en person i løpet av inntektsåret ikke overstiger kr. 300 kreves dette ikke lønnsinnberettet.</article></article><article class="legalArticle" data-lovdata-URL="LTI/forskrift/1983-12-30-1974/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Kursteder for alkoholikere, institusjoner for psykisk helsevern, psykisk utviklingshemmede, fysisk funksjonshemmede og andre lignende institusjoner, fritas for plikten til å sende inn lønnsoppgave for klienter når summen av utbetalinger til en klient i løpet av inntektsåret ikke overstiger kr 2.000 og utbetalingene utelukkende dreier seg om arbeidspenger som er betalt ut fra terapeutiske hensyn.</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1983-12-30-1974/KAPITTEL_2" data-partID="k2"><h2>Skattefrie naturalytelser</h2><article class="legalArticle" data-lovdata-URL="LTI/forskrift/1983-12-30-1974/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Naturalytelser som i sin helhet er skattefrie kreves ikke lønnsinnberettet.</article></article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1983-12-30-1974/KAPITTEL_3" data-partID="k3"><h2>Reiseutgifter i tjeneste</h2><article class="legalArticle" data-lovdata-URL="LTI/forskrift/1983-12-30-1974/§4" data-name="§4" data-partID="§4" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Reiseutgifter som refunderes i samsvar med fremlagt kvittering eller originalbilag skal ikke lønnsinnberettes når utbetalingen bare dekker mottakerens tjenesteutgifter.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Som utgiftsrefusjon regnes også godtgjørelse til dekning av reiseutgifter når offentlig kommunikasjonsmiddel er benyttet, og mottakeren leverer underskrevet reiseregning som angir hvilket kommunikasjonsmiddel som er benyttet og billettpris på strekningen. Det må kunne ettervises at reisen er foretatt.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Reiser foretatt med fly eller 1. klasse jernbane kreves legitimert med flybillettstamme eller 1. klasse jernbanebillett.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">De fremlagte originalbilag skal vedlegges som bilag til arbeidsgivers regnskaper.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Ved utbetaling av trekkfri godtgjørelse til dekning av pendleres reiseutgifter ved besøk i hjemmet, kreves bare antall slike reiser lønnsinnberettet.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Dette gjelder ikke når det utbetales trekkfri bilgodtgjørelse for slike reiser. I disse tilfellene skal satsene, antall kilometer, utbetalt godtgjørelse, samt at det gjelder besøksreiser, oppgis.</article></article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1983-12-30-1974/KAPITTEL_4" data-partID="k4"><h2>Utgifter til overnatting og kost</h2><article class="legalArticle" data-lovdata-URL="LTI/forskrift/1983-12-30-1974/§5" data-name="§5" data-partID="§5" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Når utgifter til overnatting og kost refunderes i samsvar med fremlagte originalregninger, skal bare antall reisedøgn lønnsinnberettes. Originalbilagene skal vedlegges arbeidsgivers regnskaper.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Som utgiftsrefusjon regnes også dekning av diverse småutgifter uten bilag som porto, telefon, telegrammer, drikkepenger al. når disse kan anses som nødvendige utgifter i forbindelse med arbeidet/oppdraget.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Opphold med administrativ forpleining likestilles med refusjon. Med administrativ forpleining menes at arbeidsgiveren gjør opp for utgifter til opphold og kost direkte med det enkelte overnattings-/spisested.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Ved utbetalt godtgjørelse til overnatting og kost etter statens reiseregulativ, kreves bare antall reisedøgn lønnsinnberettet. Ved reiser uten overnatting kreves både beløp og antall reisedager lønnsinnberettet</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Skattefrie selskaper, foreninger og institusjoner er fritatt for plikten til å innberette antall reisedøgn/dager når godtgjørelsen er utbetalt til person som ikke har lønnet stilling i vedkommende selskap m.v. og mottakeren ikke har mer enn 50 reisedøgn/dager i innberetningsåret og godtgjørelsen er ytet etter satser og legitimasjonskrav i statens reiseregulativ.</article></article></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1983-12-30-1974/KAPITTEL_5" data-partID="k5"><h2>Utbetalinger til selvstendig næringsdrivende</h2><article class="legalArticle" data-lovdata-URL="LTI/forskrift/1983-12-30-1974/§6" data-name="§6" data-partID="§6" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Godtgjørelser som nevnt i ligningsloven § 6-2 nr. 1e -g kreves ikke lønnsinnberettet når godtgjørelsen ikke er fradragsberettiget direkte eller gjennom avskrivning for betaleren. Godtgjørelse for- arbeid vedrørende prosentlignede eneboliger og fritidseiendommer skal ikke lønnsinnberettes.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Begrensningen gjelder ikke for skattefrie selskaper og institusjoner.</article></article><article class="legalArticle" data-lovdata-URL="LTI/forskrift/1983-12-30-1974/§7" data-name="§7" data-partID="§7" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Plikten til å sende lønnsoppgave gjelder ikke vederlag som er godtgjørelse for tjenester av teknisk, juridisk, regnskapsmessig eller annen art når mottakeren er et norsk aksjeselskap. Det skal ikke sendes oppgave over vederlag for transport som er utført av eller gjennom Norges Statsbaner eller for varetransport med vanlige bilruter (godsruter).</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Når lastebilkjøring formidles gjennom transportsentraler, kan transportsentralen og fylkesskattekontoret i det fylke hvor transportsentralen har sin hovedadministrasjon bli enige om at sentralen sender oppgave istedenfor den enkelte bedrift. Vederlag for persontransport kreves ikke lønnsinnberettet.</article></article><article class="legalArticle" data-lovdata-URL="LTI/forskrift/1983-12-30-1974/§8" data-name="§8" data-partID="§8" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Plikten til å sende lønnsoppgave gjelder ikke utbetaling av provisjon vedrørende kjøp og salg av fast eiendom eller verdipapir når mottakeren av godtgjørelsen har inntjent provisjonen som ledd i selvstendig næringsvirksomhet.</article></article><article class="legalArticle" data-lovdata-URL="LTI/forskrift/1983-12-30-1974/§9" data-name="§9" data-partID="§9" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Plikten til å sende lønnsoppgave gjelder ikke rederier ved utbetaling av kommisjon til linjeagenter som samtidig har klarering av skipet.</article><article class="legalP" data-absoluteaddress="/kapittel/5/paragraf/4/ledd/2/" id="kapittel-5-paragraf-4-ledd-2">Det kreves ikke lønnsoppgave over befraktningsprovisjon til ruterederienes ekspeditører i forbindelse med anløp av ruteskip.</article></article><article class="legalArticle" data-lovdata-URL="LTI/forskrift/1983-12-30-1974/§10" data-name="§10" data-partID="§10" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Denne forskrift trer i kraft 1. januar 1984.</article></article></section></main></body></html>