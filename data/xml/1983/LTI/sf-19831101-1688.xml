<!DOCTYPE html><html lang="no"><head><title>Alminnelig forskrift for Den Norske Stats Husbank.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:54</dd><dt class="legacyID">Datokode</dt><dd class="legacyID">FOR-1983-11-01-1688</dd><dt class="dokid">DokumentID</dt><dd class="dokid">LTI/forskrift/1983-11-01-1688</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1983 Nr. 25</dd><dt class="dateInForce">I kraft fra</dt><dd class="dateInForce">1983-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-03-01-3/§1</li><li>lov/1946-03-01-3/§26</li></ul></dd><dt class="dateOfPublication">Kunngjort</dt><dd class="dateOfPublication">1983-12-15</dd><dt class="title">Tittel</dt><dd class="title">Alminnelig forskrift for Den Norske Stats Husbank.</dd><dt class="refid">RefID</dt><dd class="refid">forskrift/1983-11-01-1688</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Alminnelig forskrift for Den Norske Stats Husbank.<ul class="tocSubUl"><li>§ 1. Formål</li><li>§ 2. Hovedstyret</li><li>§ 3. Avdelingsstyrene</li><li>§ 4. Renter og avdrag</li><li>§ 5. Sikkerhet for lån</li><li>§ 6. Byggelån</li><li>§ 7. Tilsyn og forsikring</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1983-11-01-1688" id="dokument"><h1>Alminnelig forskrift for Den Norske Stats Husbank.</h1><article class="legalP" data-absoluteaddress="/ledd/1/" id="ledd-1">Kommunal- og arbeidsdepartementet har 1. november 1983 i medhold av § 1 og § 26 i lov av 1. mars 1946 nr. 3 om Den Norske Stats Husbank fastsatt følgende forskrift:</article><article class="legalArticle" data-lovdata-URL="LTI/forskrift/1983-11-01-1688/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Husbanken gir lån og formidler statlig støtte til:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Oppføring av bolighus, aldershjem samt bygninger og anlegg som hører med i et bomiljø,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">utbedring og påbygging av boliger, aldershjem, barnehager, helse- og velferdssentraler og garasjer,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">erverv av allerede oppførte boliger og bygninger som hører med i et bomiljø.</article></article></li></ul></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Banken forestår bostøtteordningen og arealtilskuddsordningen.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Banken kan gis andre oppdrag med sikte på å bedre boforholdene.</article></article><article class="legalArticle" data-lovdata-URL="LTI/forskrift/1983-11-01-1688/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedstyret</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Hovedstyret leder bankens virksomhet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Styret gir tilsagn om, bevilger og forvalter lån og støtte, tilsetter personale og gjør vedtak i andre saker, alt innen rammen av de lover, budsjetter, forskrifter og reglementer som blir vedtatt av Stortinget, Kongen og departementet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Styret gir uttalelse på vegne av banken i saker av større prinsipiell interesse. I øvrige saker gir administrerende direktør eller den han har gitt fullmakt, uttalelse.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Styret kalles til vanlig sammen av administrerende direktør. Også styreformannen eller to av de øvrige styremedlemmer i fellesskap kan kalle sammen styret. Innkalling skal gis med minst tre dagers varsel.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Styret er vedtaksført når tre medlemmer er til stede. Til gyldig styrevedtak kreves flertall av avgitte stemmer.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Dersom et vedtak blir gjort med to mot en stemme, kan det styremedlem som er i mindretall, kreve saken utsatt til avgjørelse i nytt styremøte.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Over styrets forhandlinger føres protokoll som skal underskrives av samtlige tilstedeværende medlemmer. Ved dissens kan mindretallet kreve sin mening protokollert.</article><article class="legalP" data-absoluteaddress="/paragraf/2/ledd/8/" id="paragraf-2-ledd-8">Husbanken forpliktes ved underskrift av to styremedlemmer.</article><article class="legalP" data-absoluteaddress="/paragraf/2/ledd/9/" id="paragraf-2-ledd-9">Administrerende direktør har bankens prokura. Styret kan gi prokura til andre. Videre kan styret gi spesialfullmakter til tjenestemenn til å forplikte banken ved brev, erklæring eller anvisning som paraferes av tjenestemenn som har fått fullmakt til det av administrerende direktør.</article></article><article class="legalArticle" data-lovdata-URL="LTI/forskrift/1983-11-01-1688/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avdelingsstyrene</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Avdelingsstyret leder virksomheten ved avdelingskontoret.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Styret gir tilsagn om, bevilger og forvalter lån og støtte, behandler personalsaker og gjør vedtak i andre saker, alt innen rammen av de lover, budsjetter, forskrifter, reglementer, retningslinjer og instrukser som blir vedtatt av Stortinget, Kongen, departementet og hovedstyret.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Spørsmål om å ikke beskytte en fordring fullt ut på tvangsauksjon, eller om å avskrive en fordring som tapt, legges fram for hovedstyret.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Styret kalles til vanlig sammen av avdelingsdirektøren. Også avdelingsstyrets formann kan kalle sammen styret. Innkalling skal gis med minst tre dagers varsel.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Til gyldig styrevedtak kreves minst to stemmer. Mindretallet kan i tilfelle kreve saken lagt fram for hovedstyret til avgjørelse.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Bestemmelsene i § 2 sjuende ledd gjelder tilsvarende.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Avdelingsdirektøren har fullmakt til å forplikte banken innenfor avdelingens myndighetsområde. Avdelingsstyret kan gi spesialfullmakter til andre tjenestemenn til å forplikte avdelingskontoret ved brev, erklæringer eller anvisninger som paraferes av tjenestemenn som har fått fullmakt til det av avdelingsdirektøren.</article></article><article class="legalArticle" data-lovdata-URL="LTI/forskrift/1983-11-01-1688/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Renter og avdrag</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Husbankens faste lån skal forrentes og avdras i samsvar med de regler som Stortinget til enhver tid fastsetter.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Hovedstyret kan gi bestemmelser om utsettelse med terminbetalinger, jf. husbanklovens § 17.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dersom renter og avdrag ikke betales til rett tid, skal det fra forfall svares morarente fastsatt med hjemmel i lov av 17. desember 1976 nr. 100 § 4.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Låntakeren skal ha rett til å innfri lånet eller å betale ekstra avdrag.</article></article><article class="legalArticle" data-lovdata-URL="LTI/forskrift/1983-11-01-1688/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhet for lån</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Bankens utlån skal til vanlig sikres med pant i bebygde eiendommer.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hovedstyret kan likevel gi lån på Svalbard, etableringslån og lån til kommuner for videre utlån til utbedring av boliger uten pantesikkerhet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Når særlige grunner foreligger, kan også andre lån gis uten pantesikkerhet. Lån til andre enn kommuner og fylkeskommuner skal til vanlig være sikret på annen måte, f.eks. med kommunal garanti.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">For lån som gis etter annet ledd skal husbanklovens kap. IV ikke gjelde, bortsett fra § 13 a første punktum og § 17.</article></article><article class="legalArticle" data-lovdata-URL="LTI/forskrift/1983-11-01-1688/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Byggelån</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når Husbanken gir byggelån i samsvar med lovens § 16 fjerde ledd, skal banken kreve renter og provisjon etter satser som departementet fastsetter.</article></article><article class="legalArticle" data-lovdata-URL="LTI/forskrift/1983-11-01-1688/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn og forsikring</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Husbanken skal påse at det bare gis lån til hus som er bygningsmessig forsvarlig planlagt og utført. Den skal forbeholde seg rett til når som helst å kunne holde tilsyn for å kontrollere at huset holdes ved like og i god forfatning og at låntakeren overholder sine øvrige forpliktelser overfor banken.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Husbanken må påse at de eiendommer med tilbehør som banken har gitt lån til, holdes tilstrekkelig forsikret.</article></article><article class="legalArticle" data-lovdata-URL="LTI/forskrift/1983-11-01-1688/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Disse forskrifter trer i kraft straks.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Samtidig oppheves alminnelige forskrifter for Den Norske Stats Husbank, gitt av Kommunal- og arbeidsdepartementet 20. mars 1980.</article></article></main></body></html>