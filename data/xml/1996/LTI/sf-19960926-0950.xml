<!DOCTYPE html><html lang="no"><head><title>Forskrift om verdipapirforetaks plikt til å føre oppgaver over mottatte og utførte oppdrag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">FOR-1996-09-26-950</dd><dt class="dokid">DokumentID</dt><dd class="dokid">LTI/forskrift/1996-09-26-950</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 19</dd><dt class="dateInForce">I kraft fra</dt><dd class="dateInForce">1996-12-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§5-6</li></ul></dd><dt class="dateOfPublication">Kunngjort</dt><dd class="dateOfPublication">1996-11-08</dd><dt class="title">Tittel</dt><dd class="title">Forskrift om verdipapirforetaks plikt til å føre oppgaver over mottatte og utførte oppdrag.</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 26. september 1996 med hjemmel i lov av 14. juni 1985 nr. 61 om verdipapirhandel, (verdipapirhandelloven) § 5-6.</dd><dt class="refid">RefID</dt><dd class="refid">forskrift/1996-09-26-950</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om verdipapirforetaks plikt til å føre oppgaver over mottatte og utførte oppdrag.<ul class="tocSubUl"><li>§ 1. Oppdragsoppgave og omsetningsoppgave</li><li>§ 2. Oppdragsoppgaven</li><li>§ 3. Omsetningsoppgaven</li><li>§ 4. Oppbevaring</li><li>§ 5. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1996-09-26-950" id="dokument"><h1>Forskrift om verdipapirforetaks plikt til å føre oppgaver over mottatte og utførte oppdrag.</h1><article class="legalArticle" data-lovdata-URL="LTI/forskrift/1996-09-26-950/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oppdragsoppgave og omsetningsoppgave</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Alle verdipapirforetak plikter å føre oppgaver over mottatte og utførte oppdrag.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Oppdragsoppgaven og omsetningsoppgaven skal føres og oppbevares på betryggende måte etter bestemmelsene i forskriften her.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">For andre finansielle instrumenter enn omsettelige verdipapirer kan Kredittilsynet gi samtykke til en begrenset føring av oppdrags- og omsetningsoppgave.</article></article><article class="legalArticle" data-lovdata-URL="LTI/forskrift/1996-09-26-950/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppdragsoppgaven</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I oppgaven over mottatte oppdrag (oppdragsoppgaven) skal oppdragene noteres i kronologisk rekkefølge.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For hver ny kunde som foretaket mottar et oppdrag fra skal det føres en oversikt over kundens navn og adresse, legitimert organisasjonsnummer eller personnummer, bankkontonummer eller tilsvarende opplysninger vedrørende oppgjøret, kontonummer i Verdipapirsentralen eller opplysninger om annen oppbevaring av de finansielle instrumentene.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">For person som handler på vegne av aksjespareklubb eller annen forening gjelder de samme retningslinjer som nevnt i annet ledd.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">For hvert oppdrag skal oppgaven minimum inneholde oversikt over dato og klokkeslett for mottakelse, oppdragsgiverens navn og evt. kundenummer, og evt. navn på den som opptrer på vegne av oppdragsgiveren, betegnelsen på de finansielle instrumentene, det beløp/antall og evt. kurs oppdraget gjelder, om oppdraget gjelder kjøp, salg eller tegning, oppdragets varighet samt navn på den megleren som mottar oppdraget.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Bestemmelsene om registrering av oppdrag gjelder tilsvarende der foretaket mottar indikasjoner.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Dersom et oppdrag blir tilbakekalt før handel er kommet i stand, skal dette anmerkes i oppgaven.</article></article><article class="legalArticle" data-lovdata-URL="LTI/forskrift/1996-09-26-950/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Omsetningsoppgaven</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det skal føres oppgave over de omsatte verdipapirer (omsetningsoppgave). Følgende opplysninger må fremgå av oppgaven:<ul class="defaultList"><li data-li-identifier="1" data-name="1"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">dato</article></article></li><li data-li-identifier="2" data-name="2"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">klokkeslett ved omsetning av finansielle instrumenter som ikke er registrert på børs eller annet regulert marked</article></article></li><li data-li-identifier="3" data-name="3"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">sluttsedlenes nummer (samme hovednummer for selger- og kjøpersluttseddel)</article></article></li><li data-li-identifier="4" data-name="4"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">4</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">de finansielle instrumentenes betegnelse, antall og kurs</article></article></li><li data-li-identifier="5" data-name="5"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">5</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">selgerens navn</article></article></li><li data-li-identifier="6" data-name="6"><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">6</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1">kjøperens navn</article></article></li><li data-li-identifier="7" data-name="7"><article class="listArticle" data-absoluteaddress="/paragraf/3/ledd/1/punkt/7/" id="paragraf-3-ledd-1-punkt-7"><span class="data-originalId">7</span><article class="legalP" data-absoluteaddress="/paragraf/3/ledd/1/punkt/7/ledd/1/" id="paragraf-3-ledd-1-punkt-7-ledd-1">oppgjørsfrist</article></article></li><li data-li-identifier="8" data-name="8"><article class="listArticle" data-absoluteaddress="/paragraf/3/ledd/1/punkt/8/" id="paragraf-3-ledd-1-punkt-8"><span class="data-originalId">8</span><article class="legalP" data-absoluteaddress="/paragraf/3/ledd/1/punkt/8/ledd/1/" id="paragraf-3-ledd-1-punkt-8-ledd-1">omsetningsbeløp (uten tillegg eller fradrag for renter, kurtasje eller andre omkostninger)</article></article></li><li data-li-identifier="9" data-name="9"><article class="listArticle" data-absoluteaddress="/paragraf/3/ledd/1/punkt/9/" id="paragraf-3-ledd-1-punkt-9"><span class="data-originalId">9</span><article class="legalP" data-absoluteaddress="/paragraf/3/ledd/1/punkt/9/ledd/1/" id="paragraf-3-ledd-1-punkt-9-ledd-1">kurtasje eller kursdifferanse</article></article></li><li data-li-identifier="10" data-name="10"><article class="listArticle" data-absoluteaddress="/paragraf/3/ledd/1/punkt/10/" id="paragraf-3-ledd-1-punkt-10"><span class="data-originalId">10</span><article class="legalP" data-absoluteaddress="/paragraf/3/ledd/1/punkt/10/ledd/1/" id="paragraf-3-ledd-1-punkt-10-ledd-1">evt. returprovisjon (andel i kurtasje til andre enn megler)</article></article></li><li data-li-identifier="11" data-name="11"><article class="listArticle" data-absoluteaddress="/paragraf/3/ledd/1/punkt/11/" id="paragraf-3-ledd-1-punkt-11"><span class="data-originalId">11</span><article class="legalP" data-absoluteaddress="/paragraf/3/ledd/1/punkt/11/ledd/1/" id="paragraf-3-ledd-1-punkt-11-ledd-1">renter ved handel i rentebærende instrumenter</article></article></li><li data-li-identifier="12" data-name="12"><article class="listArticle" data-absoluteaddress="/paragraf/3/ledd/1/punkt/12/" id="paragraf-3-ledd-1-punkt-12"><span class="data-originalId">12</span><article class="legalP" data-absoluteaddress="/paragraf/3/ledd/1/punkt/12/ledd/1/" id="paragraf-3-ledd-1-punkt-12-ledd-1">evt. andre omkostninger som belastes partene</article></article></li><li data-li-identifier="13" data-name="13"><article class="listArticle" data-absoluteaddress="/paragraf/3/ledd/1/punkt/13/" id="paragraf-3-ledd-1-punkt-13"><span class="data-originalId">13</span><article class="legalP" data-absoluteaddress="/paragraf/3/ledd/1/punkt/13/ledd/1/" id="paragraf-3-ledd-1-punkt-13-ledd-1">nødvendige henvisninger til regnskapsføringen.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">I omsetningsoppgaven føres omsetning som meglerforetaket i egenskap av mellommann formidler eller deltar i, og kjøp eller salg for foretakets egen regning.</article></article><article class="legalArticle" data-lovdata-URL="LTI/forskrift/1996-09-26-950/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppbevaring</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Oppgavene skal oppbevares, på betryggende måte, hos foretaket i minst 10 år. Som medium for oppbevaring aksepteres følgende:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Papir</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Mikrofilm og annet arkivmateriale som kan leses ved forstørrelse</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">Optiske media eller tilsvarende ikke slettbare media.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det må kunne produseres utskrift av alle lagrede oppgaver. Utskrift skal kunne være på papir og være godt lesbar.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Kredittilsynet må til enhver tid, på forespørsel, kunne få utskrift av omsetningsoppgaven og oppdragsoppgaven for en angitt dato.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Enkeltoppdrag skal kunne gjenfinnes etter følgende søkekriterier: Sluttseddelnummer, dato, betegnelsen på det finansielle instrumentet og kundenavn.</article></article><article class="legalArticle" data-lovdata-URL="LTI/forskrift/1996-09-26-950/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Denne forskrift trer i kraft 31. desember 1996.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fra samme tidspunkt oppheves Reglement for fonds- og aksjemeglere av 1. mars 1962.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></main></body></html>