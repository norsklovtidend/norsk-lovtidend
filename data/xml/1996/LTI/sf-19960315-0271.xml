<!DOCTYPE html><html lang="no"><head><title>Forskrift om prøveordning med påtalekompetanse for lensmenn til å overføre saker til konfliktråd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1996-03-15-271</dd><dt class="dokid">DokumentID</dt><dd class="dokid">LTI/forskrift/1996-03-15-271</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 5</dd><dt class="dateInForce">I kraft fra</dt><dd class="dateInForce">Departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§67</li></ul></dd><dt class="dateOfPublication">Kunngjort</dt><dd class="dateOfPublication">1996-04-12</dd><dt class="title">Tittel</dt><dd class="title">Forskrift om prøveordning med påtalekompetanse for lensmenn til å overføre saker til konfliktråd.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 15. mars 1996 med hjemmel i lov 22. mai 1981 nr. 25 om rettergangsmåten i straffesaker § 67 fjerde ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1996-03-15-271</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøveordning med påtalekompetanse for lensmenn til å overføre saker til konfliktråd.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-15-271" id="dokument"><h1>Forskrift om prøveordning med påtalekompetanse for lensmenn til å overføre saker til konfliktråd.</h1><article class="legalArticle" data-lovdata-URL="LTI/forskrift/1996-03-15-271/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Prøveordningen gjelder for følgende lensmannsdistrikt: Fauske, Gildeskål, Saltdal, Vestvågøy, Borgund og Sula, Ulstein og Hareid, Vestnes, Rauma, Tvedestrand, Hisøy og Øyestad og Søgne- og Sogndalen. Departementet gis fullmakt til å endre utvalget av distrikt.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Prøveordningen gjelder i 2 år fra iverksettelsen.</article></article><article class="legalArticle" data-lovdata-URL="LTI/forskrift/1996-03-15-271/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Lensmannen kan treffe beslutning etter straffeprosessloven § 67 fjerde ledd annet punktum om overføring til megling i konfliktråd i saker om overtredelse av straffeloven §§ 147, 257, 258, 260, 291, 391 og 391a, med mindre ikke annet er bestemt av høyere påtalemyndighet i den enkelte sak eller i direktiv fra Riksadvokaten.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Lensmannens kompetanse etter første ledd er personlig og kan ikke delegeres.</article></article><article class="legalArticle" data-lovdata-URL="LTI/forskrift/1996-03-15-271/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Lensmannen kan ikke beslutte overføring til konfliktråd i følgende tilfelle:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">dersom gjerningspersonen har andre uoppgjorte forhold,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">dersom gjerningspersonen er tidligere straffet ved dom for forseelse eller forbrytelse eller forelegg for forbrytelse, eller tidligere har fått sak oversendt til konfliktrådet.</article></article></li></ul></article></article><article class="legalArticle" data-lovdata-URL="LTI/forskrift/1996-03-15-271/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Når lensmannen beslutter overføring av saken til konfliktråd, utferdiger han siktelse. Denne skal følge med når saken overføres til konfliktrådet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Gjenpart av siktelsen og beslutningen om oversendelse til megling i konfliktråd skal sendes politimesteren og statsadvokaten straks saken er overført til konfliktrådet.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Når dokumentene i avsluttet sak returneres fra konfliktrådet, skal de videresendes til statsadvokaten til gjennomsyn. Kopi av relevante påtegninger sendes lensmannen via politimesteren.</article></article><article class="legalArticle" data-lovdata-URL="LTI/forskrift/1996-03-15-271/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Med de begrensinger som følger av denne forskrift gjelder påtaleinstruksen §§ 18 A-1, 18 A-2 og 18 A-4 tilsvarende for lensmennene. Beslutninger etter påtaleinstruksen § 18 A-3 treffes av påtalemyndigheten i politiet. Riksadvokaten kan gi nærmere direktiver om saksbehandlingsrutiner mv.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Denne forskrift griper ikke inn i påtalemyndigheten i politiets kompetanse til å beslutte overføring til megling i konfliktråd.</article></article><article class="legalArticle" data-lovdata-URL="LTI/forskrift/1996-03-15-271/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften trer i kraft fra den tid Justisdepartementet bestemmer.</article></article></main></body></html>