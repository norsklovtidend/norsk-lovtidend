<!DOCTYPE html><html lang="no"><head><title>Forskrift om eksamen for dyrepleierstudiet ved Norges veterinærhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1996-09-04-939</dd><dt class="dokid">DokumentID</dt><dd class="dokid">LTI/forskrift/1996-09-04-939</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 19</dd><dt class="dateInForce">I kraft fra</dt><dd class="dateInForce">1996-09-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22</li></ul></dd><dt class="dateOfPublication">Kunngjort</dt><dd class="dateOfPublication">1996-11-08</dd><dt class="title">Tittel</dt><dd class="title">Forskrift om eksamen for dyrepleierstudiet ved Norges veterinærhøgskole.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Norges veterinærhøgskole 4. september 1996 med hjemmel i lov av 12. mai 1995 nr. 22 om universiteter og høgskoler kapittel 9 og 10.</dd><dt class="refid">RefID</dt><dd class="refid">forskrift/1996-09-04-939</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen for dyrepleierstudiet ved Norges veterinærhøgskole.<ul class="tocSubUl"><li>§ 1. Generelle bestemmelser</li><li>§ 2. Sensorer</li><li>§ 3. Fremstilling til eksamen</li><li>§ 4. Vurderingsordning</li><li>§ 5. Forfall og avbrudd ved eksamen</li><li>§ 6. Muntlig og praktisk deleksamen</li><li>§ 7. Ny eksamen</li><li>§ 8. Sensur</li><li>§ 9. Klageadgang</li><li>§ 10. Utfyllende bestemmelser</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1996-09-04-939" id="dokument"><h1>Forskrift om eksamen for dyrepleierstudiet ved Norges veterinærhøgskole.</h1><article class="legalArticle" data-lovdata-URL="LTI/forskrift/1996-09-04-939/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelle bestemmelser</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Eksamen i det ett-årige dyrepleierstudiet består av én praktisk/klinisk og én muntlig deleksamen. Begge deleksamener må være bestått for at det skal utstedes vitnemål for dyrepleierstudiet.</article></article><article class="legalArticle" data-lovdata-URL="LTI/forskrift/1996-09-04-939/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensorer</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Hver deleksamen bedømmes av minst to sensorer hvorav minst én er ekstern. Er det ikke mulig å skaffe kvalifisert ekstern sensor, kan en sensor fra Norges veterinærhøgskole benyttes. Ekstern sensor med varasensor oppnevnes for inntil 5 år ad gangen av rektor etter forslag fra de ansvarlige for dyrepleierstudiet.</article></article><article class="legalArticle" data-lovdata-URL="LTI/forskrift/1996-09-04-939/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fremstilling til eksamen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å kunne fremstille seg til eksamen, må studenten ha fulgt og fått sin deltakelse godkjent både i undervisningsoppleggets teoretisk og praktisk del. Det fremgår av studiereglementets § 4 hva som kreves for å få deltakelsen godkjent.</article></article><article class="legalArticle" data-lovdata-URL="LTI/forskrift/1996-09-04-939/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vurderingsordning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved hver deleksamen benyttes karakterene «bestått/ikke bestått». For at man skal få bestått til eksamen i dyrepleierstudiet, må begge deleksamener, praktisk/klinisk og muntlig, være bestått. Man avlegger ny eksamen bare i den deleksamen som eventuelt ikke blir bestått (jfr. § 7).</article></article><article class="legalArticle" data-lovdata-URL="LTI/forskrift/1996-09-04-939/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forfall og avbrudd ved eksamen</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Hvis en student får forfall ved en eksamen, eller må avbryte en påbegynt eksamen, av grunn som rektor eller administrerende direktør godkjenner som gyldig, betraktes eksamen som ikke avlagt. Hvis en student uteblir fra en eksamen uten gyldig forfallsgrunn, eller avbryter en slik eksamen uten gyldig grunn, blir eksamenen å betrakte som ikke bestått, jfr. § 7.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hvis en student er forhindret fra å møte til en eksamen, skal studenten straks melde fra om dette til Studieavdelingen. Skriftlig melding om dette sendes til Administrasjonen sammen med en skriftlig bekreftelse fra andre, ved sykdom i form av en vedlagt legeerklæring. Skriftlig melding med vedlegg skal legges fram for rektor eller administrerende direktør, som avgjør om forfallet kan godkjennes som gyldig.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Hvis en student må avbryte en eksamen på grunn av sykdom, må legeerklæring innhentes omgående hvis forfallet skal kunne godkjennes. Student som har gyldig forfall kan avlegge ny eksamen så snart dette er praktisk mulig.</article></article><article class="legalArticle" data-lovdata-URL="LTI/forskrift/1996-09-04-939/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Muntlig og praktisk deleksamen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Under den muntlige og praktiske deleksamen avgjør vedkommende faglærer, i samråd med ekstern sensor, hvordan eksamen skal gjennomføres og treffer de nødvendige tiltak for å sikre ro og orden i og utenfor eksamenslokalet.</article></article><article class="legalArticle" data-lovdata-URL="LTI/forskrift/1996-09-04-939/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ny eksamen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">En student som ikke har bestått den praktisk/kliniske og/eller den muntlig deleksamen, kan gå opp til vedkommende deleksamen på nytt inntil to ganger. Det skal gå minimum 2 uker før studenten går opp til vedkommende deleksamen på nytt. Styret kan i særlige tilfelle tillate at studenten får avlegge en deleksamen for fjerde gang.</article></article><article class="legalArticle" data-lovdata-URL="LTI/forskrift/1996-09-04-939/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sensur</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Sensuren ved muntlige og praktisk/kliniske eksamener kunngjøres umiddelbart etter at kandidaten, en gruppe av kandidater, eller eventuelt hele kullet, har avlagt eksamen.</article></article><article class="legalArticle" data-lovdata-URL="LTI/forskrift/1996-09-04-939/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved muntlig eksamen eller bedømmelse av praktiske ferdigheter må krav om begrunnelse for karakter fremsettes umiddelbart etter at karakteren er meddelt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Karakteren for eksamener som bare er muntlige/praktiske kan ikke påklages (jfr. § 52 i lov om universiteter og høgskoler av 12. mai 1995 nr. 22).</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Student kan klage over formelle feil som vedkommende mener er begått under avviklingen av eksamen. Fristen for å klage er tre uker fra det tidspunkt studenten er eller burde ha vært kjent med det forhold som begrunner klagen (jfr. § 51 i lov om universiteter og høgskoler). Klagen skal stiles til styret og sendes til høgskolens sekretariat.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Styret skal vurdere om det er begått formelle feil, og om det i så fall er rimelig å anta at feilen kan ha hatt vesentlig betydning for eksamensresultatet. Finnes så å være tilfelle skal sensurvedtaket oppheves, og ny deleksamen avholdes for vedkommende student.</article></article><article class="legalArticle" data-lovdata-URL="LTI/forskrift/1996-09-04-939/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Styret kan fastsette utfyllende bestemmelser/regler til denne forskrift.</article></article><article class="legalArticle" data-lovdata-URL="LTI/forskrift/1996-09-04-939/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft den 5. september 1996 og erstatter Eksamensreglement for dyrepleierutdanningen ved Norges veterinærhøgskole av 18. januar 1995.</article></article></main></body></html>