<!DOCTYPE html><html lang="no"><head><title>Forskrift om eksamen ved Høgskolen i Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:09</dd><dt class="legacyID">Datokode</dt><dd class="legacyID">FOR-1996-06-18-598</dd><dt class="dokid">DokumentID</dt><dd class="dokid">LTI/forskrift/1996-06-18-598</dd><dt class="ministry">Departement</dt><dd class="ministry"><ul><li>Kirke- og kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 11</dd><dt class="dateInForce">I kraft fra</dt><dd class="dateInForce">1996-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">1996-07-19</dd><dt class="title">Tittel</dt><dd class="title">Forskrift om eksamen ved Høgskolen i Akershus.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen i Akershus 18. juni 1996 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/1996-06-18-598</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen i Akershus.<ul class="tocSubUl"><li>§ 1. Gyldighetsområde</li><li>§ 2. Eksamen</li><li>§ 3. Eksamensform</li><li>§ 4. Fritak</li><li>§ 5. Rett til å gå opp til eksamen</li><li>§ 6. Oppmelding til eksamen</li><li>§ 7. Hjelpemidler</li><li>§ 8. Særordninger</li><li>§ 9. Vurdering – Karaktersystem</li><li>§ 10. Sensur</li><li>§ 11. Klage</li><li>§ 12. Vitnemål</li><li>§ 13. Retningslinjer for den praktiske gjennomføring av eksamen</li><li>§ 14.</li></ul></li></ul></dd></dl></header><main class="documentBody" data-lovdata-URL="LTI/forskrift/1996-06-18-598" id="dokument"><h1>Forskrift om eksamen ved Høgskolen i Akershus.</h1><article class="legalArticle" data-lovdata-URL="LTI/forskrift/1996-06-18-598/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gyldighetsområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder alle eksamener og annen prøving av studenters kunnskaper og ferdigheter når karakteren føres på vitnemålet eller inngår som del av den samlede eksamenskarakter for fag og emner i godkjent studium ved Høgskolen i Akershus.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For studier som er regulert av rammeplaner, gjelder bestemmelsene om eksamen og sensur som er gitt i rammeplanen for vedkommende studium.</article></article><article class="legalArticle" data-lovdata-URL="LTI/forskrift/1996-06-18-598/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eksamen</span></h2><article class="numberedLegalP" data-numerator="1" data-absoluteaddress="/paragraf/2/nummer/1/" id="paragraf-2-nummer-1">1. Omfanget av et fag, emne eller kurs i høgskolens fag- og studieplaner måles i vekttall. 10 vekttall svarer til ett semesters normal arbeidsinnsats.</article><article class="numberedLegalP" data-numerator="2" data-absoluteaddress="/paragraf/2/nummer/2/" id="paragraf-2-nummer-2">2. Ved høgskolen kan det avlegges fag-, emne- og kurseksamener. En eksamen kan omfatte ett eller flere emner.</article><article class="numberedLegalP" data-numerator="3" data-absoluteaddress="/paragraf/2/nummer/3/" id="paragraf-2-nummer-3">3. Som eksamen regnes<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/nummer/3/punkt/1/" id="paragraf-2-nummer-3-punkt-1"><span class="data-originalId">-</span><article class="legalP" data-absoluteaddress="/paragraf/2/nummer/3/punkt/1/ledd/1/" id="paragraf-2-nummer-3-punkt-1-ledd-1">avsluttende skriftlig, praktisk og/eller muntlig prøve i et fag, emne eller kurs</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/nummer/3/punkt/2/" id="paragraf-2-nummer-3-punkt-2"><span class="data-originalId">-</span><article class="legalP" data-absoluteaddress="/paragraf/2/nummer/3/punkt/2/ledd/1/" id="paragraf-2-nummer-3-punkt-2-ledd-1">bedømmelse av praktiske prøver og arbeider, framsyninger, framføringer, utstillinger</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/nummer/3/punkt/3/" id="paragraf-2-nummer-3-punkt-3"><span class="data-originalId">-</span><article class="legalP" data-absoluteaddress="/paragraf/2/nummer/3/punkt/3/ledd/1/" id="paragraf-2-nummer-3-punkt-3-ledd-1">bedømmelse av utført laboratoriearbeid, prosjektarbeid, praksisrapport, seminararbeid, rapporter eller annen dokumentasjon som skal inngå på vitnemålet eller innregnes i karakterfastsetting.</article></article></li></ul></article><article class="numberedLegalP" data-numerator="4" data-absoluteaddress="/paragraf/2/nummer/4/" id="paragraf-2-nummer-4">4. En eksamen bør vanligvis omfatte minimum 4 vekttall i utdanningen.</article><article class="numberedLegalP" data-numerator="5" data-absoluteaddress="/paragraf/2/nummer/5/" id="paragraf-2-nummer-5">5. Eksamen avvikles normalt når undervisningen i faget, emnet eller kurset avsluttes. Tid og sted for eksamen fastsettes av vedkommende avdeling og kunngjøres ved oppslag eller på annen måte.</article><article class="numberedLegalP" data-numerator="6" data-absoluteaddress="/paragraf/2/nummer/6/" id="paragraf-2-nummer-6">6. Det kan holdes ny eksamen for kandidater som har strøket eller har vært lovlig forhindret fra å gå opp til eksamen. Ny eksamen holdes normalt innen utgangen av påfølgende semester. Eksamensformen kan da være en annen enn ved ordinær eksamen.</article><article class="numberedLegalP" data-numerator="7" data-absoluteaddress="/paragraf/2/nummer/7/" id="paragraf-2-nummer-7">7. Kandidater som ønsker å forbedre en karakter, kan bare melde seg opp ved ordinær eksamen.</article></article><article class="legalArticle" data-lovdata-URL="LTI/forskrift/1996-06-18-598/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensform</span></h2><article class="numberedLegalP" data-numerator="1" data-absoluteaddress="/paragraf/3/nummer/1/" id="paragraf-3-nummer-1">1. Eksamener og prøver kan organiseres som individuelle prøver under tilsyn, gruppeprøver og skriftlig individuell eksamen uten tilsyn (hjemmeeksamen).<article class="legalP" data-absoluteaddress="/paragraf/3/nummer/1/ledd/1/" id="paragraf-3-nummer-1-ledd-1">Gruppeeksamen kan bare avholdes for mindre deler av et studium i samsvar med godkjent rammeplan eller studieplan.</article></article><article class="numberedLegalP" data-numerator="2" data-absoluteaddress="/paragraf/3/nummer/2/" id="paragraf-3-nummer-2">2. Hvilken eksamens- eller prøveform som skal inngå i evalueringen eller hvorledes bedømmelse av oppgaver eller vurderingsopplegg skal gjennomføres, fastsettes av departementet i rammeplaner og for øvrig av høgskolen. Bestemmelsene tas inn i fagplaner/studieplaner.</article></article><article class="legalArticle" data-lovdata-URL="LTI/forskrift/1996-06-18-598/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fritak</span></h2><article class="numberedLegalP" data-numerator="1" data-absoluteaddress="/paragraf/4/nummer/1/" id="paragraf-4-nummer-1">1. En student skal etter søknad få fritak fra eksamen, prøve eller obligatorisk undervisning når det kan dokumenteres at vedkommende har bestått tilsvarende eksamen/prøve eller gjennomført obligatorisk undervisning ved samme eller annen institusjon. Vedkommende avdelingsstyre avgjør saker om fritak etter uttalelse fra faglærer.</article><article class="numberedLegalP" data-numerator="2" data-absoluteaddress="/paragraf/4/nummer/2/" id="paragraf-4-nummer-2">2. Søknad om fritak for eksamen, prøve eller obligatorisk undervisning må være framsatt senest innen 3 uker etter at studiet er påbegynt. Fritak for eksamen eller prøve skal framgå på vitnemål og karakterutskrift, med angivelse av på hvilket grunnlag fritaket er gitt.</article></article><article class="legalArticle" data-lovdata-URL="LTI/forskrift/1996-06-18-598/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rett til å gå opp til eksamen</span></h2><article class="numberedLegalP" data-numerator="1" data-absoluteaddress="/paragraf/5/nummer/1/" id="paragraf-5-nummer-1">1. Studenter som er tatt opp til et fag, emne eller studium ved høgskolen, har rett til å gå opp til de eksamener og prøver som inngår i studiet eller faget.</article><article class="numberedLegalP" data-numerator="2" data-absoluteaddress="/paragraf/5/nummer/2/" id="paragraf-5-nummer-2">2. For å kunne avlegge eksamen i et fag/emne, kan det være fastsatt krav om at bestemte forprøver, obligatoriske oppgaver, arbeidskrav, eksamener eller prøver skal være fullført på forhånd, eller det kan være krav om at studenten må ha fulgt obligatorisk undervisning og/eller praksis. Disse bestemmelsene framgår av studieplan/fagplan. Bare de studenter som oppfyller disse kravene, har rett til å gå opp til eksamen i vedkommende fag/emne.</article><article class="numberedLegalP" data-numerator="3" data-absoluteaddress="/paragraf/5/nummer/3/" id="paragraf-5-nummer-3">3. Studenter som er tatt opp ved høgskolen, har rett til å ta tilleggsfag ved alle avdelinger på linje med studenter ved avdelingen. Forutsetningen er at vedkommende fyller de krav til forutdanning/praksis som gjelder for det aktuelle fag/emne. Avdelingsstyret avgjør om tilbud om tilleggsfag kan gis, og i tilfelle i hvor stort omfang i det enkelte studietilbud. Frist for registrering settes til 14 dager etter studiestart i hvert semester.</article><article class="numberedLegalP" data-numerator="4" data-absoluteaddress="/paragraf/5/nummer/4/" id="paragraf-5-nummer-4">4. Andre som ikke er tatt opp ordinært på et fag eller studium (privatister), har rett til å gå opp til eksamen i fag eller emner som ikke har krav til obligatorisk undervisning eller praksis. Avdelingsstyret kan dessuten ta opp privatister på fag/kurs der det er ledig kapasitet.</article><article class="numberedLegalP" data-numerator="5" data-absoluteaddress="/paragraf/5/nummer/5/" id="paragraf-5-nummer-5">5. En student har rett til å framstille seg til eksamen i samme fag/emne tre ganger. For praksisstudier med veiledning er det bare anledning til å ta hver praksisperiode om igjen en gang. I særlige tilfeller kan avdelingsstyret etter søknad gjøre unntak fra disse bestemmelsene.</article><article class="numberedLegalP" data-numerator="6" data-absoluteaddress="/paragraf/5/nummer/6/" id="paragraf-5-nummer-6">6. Hvis en som er oppmeldt til eksamen, unnlater å møte uten å ha gyldig fravær, regnes det som ett forsøk.</article><article class="numberedLegalP" data-numerator="7" data-absoluteaddress="/paragraf/5/nummer/7/" id="paragraf-5-nummer-7">7. Når en student har avlagt eksamen på nytt, gjelder den beste karakteren.</article><article class="numberedLegalP" data-numerator="8" data-absoluteaddress="/paragraf/5/nummer/8/" id="paragraf-5-nummer-8">8. En kandidat som har gjennomført et studium, har rett til å forbedre karakter inntil 1 år etterpå uten å betale eksamensavgift som privatist. Dersom studieplan eller fagplan i mellomtiden er endret, kan ikke kandidaten i dette tilfelle kreve å få gå opp til eksamen etter de tidligere gjeldende bestemmelser og pensum.</article><article class="numberedLegalP" data-numerator="9" data-absoluteaddress="/paragraf/5/nummer/9/" id="paragraf-5-nummer-9">9. En student må innen fastsatte frister betale semesteravgiften hvert semester for å opprettholde sin studentstatus.</article></article><article class="legalArticle" data-lovdata-URL="LTI/forskrift/1996-06-18-598/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppmelding til eksamen</span></h2><article class="numberedLegalP" data-numerator="1" data-absoluteaddress="/paragraf/6/nummer/1/" id="paragraf-6-nummer-1">1. Frist for oppmelding til eksamen fastsettes av vedkommende avdeling og kunngjøres ved oppslag eller på annen måte. Fristen er til vanlig ved semesterstart i det semester eksamen holdes.</article><article class="numberedLegalP" data-numerator="2" data-absoluteaddress="/paragraf/6/nummer/2/" id="paragraf-6-nummer-2">2. For ordinære studenter skjer oppmelding kollektivt ved første gangs framstilling til en eksamen.</article><article class="numberedLegalP" data-numerator="3" data-absoluteaddress="/paragraf/6/nummer/3/" id="paragraf-6-nummer-3">3. Studenter som har strøket, har vært lovlig forhindret fra å gå opp til eksamen, eller som vil forbedre karakter, må selv gi skriftlig oppmelding til den aktuelle eksamen.</article><article class="numberedLegalP" data-numerator="4" data-absoluteaddress="/paragraf/6/nummer/4/" id="paragraf-6-nummer-4">4. Ved studier som ikke har kollektiv oppmelding, skal det være individuell, skriftlig oppmelding.</article><article class="numberedLegalP" data-numerator="5" data-absoluteaddress="/paragraf/6/nummer/5/" id="paragraf-6-nummer-5">5. Den enkelte student er ansvarlig for at hun/han er oppmeldt til eksamen og må kontrollere at eksamenspåmeldingen er korrekt registrert.</article><article class="numberedLegalP" data-numerator="6" data-absoluteaddress="/paragraf/6/nummer/6/" id="paragraf-6-nummer-6">6. En kandidat kan trekke seg fra en eksamen slik at det ikke blir registrert som et forsøk. Det må i så fall skje skriftlig til studieadministrasjonen minst en uke før eksamensdato. Den som trekker seg etter fastsatt frist, eventuelt i eksamenslokalet, og som ikke har gyldig grunn for dette, regnes for å ha framstilt seg til eksamen. Gyldig grunn er sykdom eller sterke velferdsgrunner som skal være bekreftet ved legeattest/annen skriftlig bekreftelse. Denne dokumentasjon skal leveres til studieadministrasjonen snarest mulig.</article><article class="numberedLegalP" data-numerator="7" data-absoluteaddress="/paragraf/6/nummer/7/" id="paragraf-6-nummer-7">7. For privatister er oppmeldingsfristen i regelen 1. februar for vårsemesteret og 1. september for høstsemesteret. For å kunne gjennomføre eksamen, skal privatister ha betalt vederlag (eksamensavgift) for eksamen etter satser fastsatt av styret og semesteravgift i henhold til gjeldende lov og forskrift for studentsamskipnader.</article></article><article class="legalArticle" data-lovdata-URL="LTI/forskrift/1996-06-18-598/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hjelpemidler</span></h2><article class="numberedLegalP" data-numerator="1" data-absoluteaddress="/paragraf/7/nummer/1/" id="paragraf-7-nummer-1">1. Hjelpemidler under eksamen kan omfatte skrevne og trykte hjelpemidler, kalkulator og evt. tegneutstyr. Det skal være oppgitt på forhånd og tydelig framgå av eksamensoppgaven hvilke hjelpemidler som tillates brukt under eksamen.</article><article class="numberedLegalP" data-numerator="2" data-absoluteaddress="/paragraf/7/nummer/2/" id="paragraf-7-nummer-2">2. Bruk av hjelpemidler som ikke er tillatt, betraktes som fusk.</article><article class="numberedLegalP" data-numerator="3" data-absoluteaddress="/paragraf/7/nummer/3/" id="paragraf-7-nummer-3">3. Besittelse av ikke tillatte hjelpemidler etter at eksamen er igangsatt, betraktes som forsøk på fusk.</article></article><article class="legalArticle" data-lovdata-URL="LTI/forskrift/1996-06-18-598/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særordninger</span></h2><article class="numberedLegalP" data-numerator="1" data-absoluteaddress="/paragraf/8/nummer/1/" id="paragraf-8-nummer-1">1. Studenter som av medisinske eller andre grunner har behov for særordninger i forbindelse med eksamen, må søke om dette innen 1 måned før eksamen skal avvikles. Behovet må dokumenteres med legeattest eller attest fra andre sakkyndige. Attesten må inneholde en vurdering av studentens nedsatte yteevne i eksamenssituasjonen.</article><article class="numberedLegalP" data-numerator="2" data-absoluteaddress="/paragraf/8/nummer/2/" id="paragraf-8-nummer-2">2. Det kan innvilges inntil 25 % (maksimum 1 time) utvidet tid ved skriftlig skoleeksamen utover 4 timer når behov for dette er dokumentert. Søknad om tillegg i tid ved hjemmeeksamen behandles særskilt. Ved hjemmeeksamen kan det gis inntil 48 timers utvidelse av tiden inklusive eventuell lørdag og søndag.</article><article class="numberedLegalP" data-numerator="3" data-absoluteaddress="/paragraf/8/nummer/3/" id="paragraf-8-nummer-3">3. Avdelingsstyret kan fastsette at engelsk kan brukes som supplerende språk i besvarelsen ved enkelte eksamener i første studieår.</article><article class="numberedLegalP" data-numerator="4" data-absoluteaddress="/paragraf/8/nummer/4/" id="paragraf-8-nummer-4">4. Etter søknad kan avdelingsstyret, eller det organ avdelingsstyret delegerer det til, gi tillatelse til at alternative eksamensformer kan benyttes for studenter som på grunn av varige lidelser eller funksjonshemninger ikke kan gå opp til eksamen med ordinær eksamensform.</article><article class="numberedLegalP" data-numerator="5" data-absoluteaddress="/paragraf/8/nummer/5/" id="paragraf-8-nummer-5">5. Studenter med dysleksi eller andre lese/skriveproblemer kan etter ønske få vedlagt sine besvarelser en anonymisert attest som bekrefter dette.</article><article class="numberedLegalP" data-numerator="6" data-absoluteaddress="/paragraf/8/nummer/6/" id="paragraf-8-nummer-6">6. I særlige tilfeller kan andre ordninger innvilges etter søknad så langt det er praktisk gjennomførlig.</article><article class="numberedLegalP" data-numerator="7" data-absoluteaddress="/paragraf/8/nummer/7/" id="paragraf-8-nummer-7">7. Når det gjelder kandidater som får tillatelse til å benytte seg av PC, vises til særskilte retningslinjer for dette.</article></article><article class="legalArticle" data-lovdata-URL="LTI/forskrift/1996-06-18-598/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vurdering – Karaktersystem</span></h2><article class="numberedLegalP" data-numerator="1" data-absoluteaddress="/paragraf/9/nummer/1/" id="paragraf-9-nummer-1">1. Bestemmelser om vurderingsform skal framgå av fagplan/studieplan. Det benyttes normalt karakterer etter en skala fra 1.0 til 4.0, med 1.0 som beste karakter og 4.0 som dårligste karakter for bestått eksamen. Det benyttes 1/10-gradert skala med mindre rammeplan bestemmer en annen gradering.</article><article class="numberedLegalP" data-numerator="2" data-absoluteaddress="/paragraf/9/nummer/2/" id="paragraf-9-nummer-2">2. Kandidater som ikke oppnår 4.0 eller bedre, får oppgitt «Ikke bestått».</article><article class="numberedLegalP" data-numerator="3" data-absoluteaddress="/paragraf/9/nummer/3/" id="paragraf-9-nummer-3">3. Karakterbetegnelsene Bestått/Ikke bestått kan nyttes som selvstendig karakter på eksamener, laboratorie- og prosjektarbeider, seminararbeider, praksis og praksisrapporter som inngår i grunnlaget for en selvstendig karakter, men bare i et omfang som samlet ikke overstiger halve fageksamen.</article><article class="numberedLegalP" data-numerator="4" data-absoluteaddress="/paragraf/9/nummer/4/" id="paragraf-9-nummer-4">4. Regler for beregning av endelig karakter for fageksamen som består av mer enn én emneeksamen, fastsettes av avdelingsstyret og tas inn i fagplan/studieplan.</article></article><article class="legalArticle" data-lovdata-URL="LTI/forskrift/1996-06-18-598/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sensur</span></h2><article class="numberedLegalP" data-numerator="1" data-absoluteaddress="/paragraf/10/nummer/1/" id="paragraf-10-nummer-1">1. Avdelingsstyret oppnevner sensorer etter forslag fra faglærer/faggruppe. Oppnevning må skje i god tid før eksamen holdes.</article><article class="numberedLegalP" data-numerator="2" data-absoluteaddress="/paragraf/10/nummer/2/" id="paragraf-10-nummer-2">2. Det skal være minst to sensorer ved alle eksamener som oppgis med egen karakter på vitnemålet. Dette gjelder også alle deleksamener som inngår i den endelige vurdering, og forprøver som er vilkår for å avlegge eksamen.<article class="legalP" data-absoluteaddress="/paragraf/10/nummer/2/ledd/1/" id="paragraf-10-nummer-2-ledd-1">Minst en av sensorene skal være ekstern. Den eksterne sensor må ikke ha hatt undervisning i eksamensfaget/emnet for det kullet studenten tilhører. Når det gjelder dispensasjon fra denne regel, vises til lov om universiteter og høgskoler, § 50 nr. 2.</article></article><article class="numberedLegalP" data-numerator="3" data-absoluteaddress="/paragraf/10/nummer/3/" id="paragraf-10-nummer-3">3. Der hvor bestått eksamen ifølge fagplan/studieplan er en forutsetning for å kunne gå videre i studiet, skal klagesensorer oppnevnes samtidig med ordinære sensorer.</article><article class="numberedLegalP" data-numerator="4" data-absoluteaddress="/paragraf/10/nummer/4/" id="paragraf-10-nummer-4">4. Den som påtar seg sensoroppdrag, påtar seg samtidig å være sensor til eventuell ny eksamen i samme fag/kurs/emne.</article><article class="numberedLegalP" data-numerator="5" data-absoluteaddress="/paragraf/10/nummer/5/" id="paragraf-10-nummer-5">5. En sensor skal normalt ikke være sensor sammenhengende i mer enn 3 år i samme fag.</article><article class="numberedLegalP" data-numerator="6" data-absoluteaddress="/paragraf/10/nummer/6/" id="paragraf-10-nummer-6">6. Eksamensoppgavene skal forelegges sensor til uttalelse før eksamen.</article><article class="numberedLegalP" data-numerator="7" data-absoluteaddress="/paragraf/10/nummer/7/" id="paragraf-10-nummer-7">7. Ved sensureringen skal sensorene så langt mulig søke å bli enige om karakterfastsettelsen. Dersom slik enighet ikke oppnås ved bedømmelse av en skriftlig besvarelse eller et skriftlig arbeid, skal ny sensor bedømme besvarelsen eller arbeidet.<article class="legalP" data-absoluteaddress="/paragraf/10/nummer/7/ledd/1/" id="paragraf-10-nummer-7-ledd-1">Dersom sensorenes vurdering fører til karakteren Ikke bestått, skal skriftlig begrunnelse alltid gis sammen med karaktervedtaket.</article></article><article class="numberedLegalP" data-numerator="8" data-absoluteaddress="/paragraf/10/nummer/8/" id="paragraf-10-nummer-8">8. Studentene skal informeres om når sensur faller samtidig med at tidspunkt for eksamen blir kunngjort.</article><article class="numberedLegalP" data-numerator="9" data-absoluteaddress="/paragraf/10/nummer/9/" id="paragraf-10-nummer-9">9. Sensur kunngjøres ved oppslag eller på annen måte der kandidatnummer benyttes. Studenten er selv ansvarlig for å gjøre seg kjent med sensuren.</article></article><article class="legalArticle" data-lovdata-URL="LTI/forskrift/1996-06-18-598/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="numberedLegalP" data-numerator="1" data-absoluteaddress="/paragraf/11/nummer/1/" id="paragraf-11-nummer-1">1. Klage over formelle feil ved eksamen eller prøve skal behandles av klagenemnda ved Høgskolen i Akershus. Begrunnet klage sendes gjennom avdelingen til høgskolens administrasjon, som forelegger den for klagenemnda.</article><article class="numberedLegalP" data-numerator="2" data-absoluteaddress="/paragraf/11/nummer/2/" id="paragraf-11-nummer-2">2. Når en student klager over karakterfastsettingen, skal klagen behandles av to nye sensorer som foretar ny sensur.</article><article class="numberedLegalP" data-numerator="3" data-absoluteaddress="/paragraf/11/nummer/3/" id="paragraf-11-nummer-3">3. Dersom det er utarbeidet retningslinjer for sensur (sensorveiledning), skal de gjøres tilgjengelige ved gjennomsyn for studenter som ber som det.</article><article class="numberedLegalP" data-numerator="4" data-absoluteaddress="/paragraf/11/nummer/4/" id="paragraf-11-nummer-4">4. For at de nye sensorene skal kunne fastsette ny karakter, må de finne at det er et misforhold mellom prestasjon og karakter på minst 3/10 ved de eksamener som har karakterskala fra 1.0 – 4.0.</article><article class="numberedLegalP" data-numerator="5" data-absoluteaddress="/paragraf/11/nummer/5/" id="paragraf-11-nummer-5">5. Endring kan gjøres til gunst eller ugunst for klageren.</article></article><article class="legalArticle" data-lovdata-URL="LTI/forskrift/1996-06-18-598/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vitnemål</span></h2><article class="numberedLegalP" data-numerator="1" data-absoluteaddress="/paragraf/12/nummer/1/" id="paragraf-12-nummer-1">1. Studenter som oppfyller kravene i studieplan eller fagplan for gradseksamener, yrkesutdanninger eller andre utdanningsprogram som Høgskolen i Akershus kan gi, får utstedt vitnemål.</article><article class="numberedLegalP" data-numerator="2" data-absoluteaddress="/paragraf/12/nummer/2/" id="paragraf-12-nummer-2">2. Det utstedes vitnemål for studieenhet på minimum 20 vekttall.</article><article class="numberedLegalP" data-numerator="3" data-absoluteaddress="/paragraf/12/nummer/3/" id="paragraf-12-nummer-3">3. For mindre enheter og kurs som avsluttes med eksamen, utstedes karakterutskrift når studenten ber om det.</article><article class="numberedLegalP" data-numerator="4" data-absoluteaddress="/paragraf/12/nummer/4/" id="paragraf-12-nummer-4">4. Vitnemål skal gi opplysninger om:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/1/" id="paragraf-12-nummer-4-punkt-1"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/1/ledd/1/" id="paragraf-12-nummer-4-punkt-1-ledd-1">hvilken utdanning som er gjennomført</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/2/" id="paragraf-12-nummer-4-punkt-2"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/2/ledd/1/" id="paragraf-12-nummer-4-punkt-2-ledd-1">tidspunkt for fullført utdanning</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/3/" id="paragraf-12-nummer-4-punkt-3"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/3/ledd/1/" id="paragraf-12-nummer-4-punkt-3-ledd-1">kandidatens navn, fødselsdato/fødselsnummer</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/4/" id="paragraf-12-nummer-4-punkt-4"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/4/ledd/1/" id="paragraf-12-nummer-4-punkt-4-ledd-1">hvilken grad eller tittel som eventuelt er oppnådd</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/5/" id="paragraf-12-nummer-4-punkt-5"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/5/ledd/1/" id="paragraf-12-nummer-4-punkt-5-ledd-1">betegnelse, vekttall, tidspunkt for avlagt eksamen og karakter for fag/emne/kurs som er gitt avsluttende vurdering og som inngår i studiet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/6/" id="paragraf-12-nummer-4-punkt-6"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/6/ledd/1/" id="paragraf-12-nummer-4-punkt-6-ledd-1">hvilke fag/emner/kurs kandidaten eventuelt har fått fritak/godkjenning for og hvilken utdanning som er grunnlag for fritak/godkjenning</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/7/" id="paragraf-12-nummer-4-punkt-7"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/7/ledd/1/" id="paragraf-12-nummer-4-punkt-7-ledd-1">tittel på større skriftlige oppgaver</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/nummer/4/punkt/8/" id="paragraf-12-nummer-4-punkt-8"><span class="data-originalId">-</span><article class="legalP" data-absoluteaddress="/paragraf/12/nummer/4/punkt/8/ledd/1/" id="paragraf-12-nummer-4-punkt-8-ledd-1">karaktersystemet som er benyttet.</article></article></li></ul></article><article class="numberedLegalP" data-numerator="5" data-absoluteaddress="/paragraf/12/nummer/5/" id="paragraf-12-nummer-5">5. Det utstedes normalt bare ett vitnemål pr. kandidat. Dersom en kandidat forbedrer karakterer som inngår på vitnemålet, kan kandidaten kreve å få utstedt nytt vitnemål. Tidligere utstedt vitnemål må da innleveres.</article></article><article class="legalArticle" data-lovdata-URL="LTI/forskrift/1996-06-18-598/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Retningslinjer for den praktiske gjennomføring av eksamen</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Styret kan godkjenne utfyllende retningslinjer for den praktiske gjennomføring av eksamen. Retningslinjene kan gjelde eksamensansvarlig, eksamenskandidater, eksamensvakter, ansvarlige faglærere og sensorer.</article></article><article class="legalArticle" data-lovdata-URL="LTI/forskrift/1996-06-18-598/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Forskriften trer i kraft fra 1. september 1996.</article></article></main></body></html>