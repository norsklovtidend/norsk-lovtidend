<!DOCTYPE html><html lang="no"><head><title>Forskrift om endring i forskrift om forsikring og annen sikkerhet mot oljesølskade samt sertifikat.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:26</dd><dt class="legacyID">Datokode</dt><dd class="legacyID">FOR-1996-05-24-515</dd><dt class="dokid">DokumentID</dt><dd class="dokid">LTI/forskrift/1996-05-24-515</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 9</dd><dt class="dateInForce">I kraft fra</dt><dd class="dateInForce">1996-05-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1975-04-25-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-06-24-39/§217</li></ul></dd><dt class="dateOfPublication">Kunngjort</dt><dd class="dateOfPublication">1996-06-21</dd><dt class="title">Tittel</dt><dd class="title">Forskrift om endring i forskrift om forsikring og annen sikkerhet mot oljesølskade samt sertifikat.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 24. mai 1996 med hjemmel i lov 24. juni 1994 nr. 39 om sjøfarten § 217. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1996-05-24-515</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forsikring og annen sikkerhet mot oljesølskade samt sertifikat.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1996-05-24-515" id="dokument"><h1>Forskrift om endring i forskrift om forsikring og annen sikkerhet mot oljesølskade samt sertifikat.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-05-24-515/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift 25. april 1975 nr. 5 om forsikring og annen sikkerhet mot oljesølskade samt sertifikat gjøres følgende endringer:</article> <article class="defaultP" margin-top="true">§ 1 skal lyde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/1/punkt/1/" id="kapittel-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/1/punkt/1/ledd/1/" id="kapittel-1-ledd-1-punkt-1-ledd-1"><i>1969-ansvarskonvensjonen:</i> Brüsselkonvensjonen 29. november 1969 om erstatningsansvar for oljesølskade eller konvensjonen slik den er endret ved protokoll utferdiget i London 19. november 1976;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/1/punkt/2/" id="kapittel-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/1/punkt/2/ledd/1/" id="kapittel-1-ledd-1-punkt-2-ledd-1"><i>konvensjonsstat:</i> stat som er bundet av 1969-ansvarskonvensjonen;</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/1/punkt/3/" id="kapittel-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/1/punkt/3/ledd/1/" id="kapittel-1-ledd-1-punkt-3-ledd-1"><i>norsk skip:</i> skip som er innført i norsk skipsregister;</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/1/punkt/4/" id="kapittel-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/1/punkt/4/ledd/1/" id="kapittel-1-ledd-1-punkt-4-ledd-1"><i>konvensjonsskip:</i> skip som er registrert i stat tilsluttet 1969-ansvarskonvensjonen, eller om skipet ikke er registrert, skip som fører flagget til en konvensjonsstat;</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/1/punkt/5/" id="kapittel-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/1/punkt/5/ledd/1/" id="kapittel-1-ledd-1-punkt-5-ledd-1"><i>olje:</i> enhver bestandig olje, så som råolje, fyringsolje, tung dieselolje, smøreolje og hvalolje;</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/1/punkt/6/" id="kapittel-1-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/1/punkt/6/ledd/1/" id="kapittel-1-ledd-1-punkt-6-ledd-1"><i>eier:</i> for registrert skips vedkommende den som står oppført i skipsregisteret som eier. Eies et skip av en stat, men brukes av et selskap som i denne stat er registrert som skipets bruker, anses selskapet som skipets eier.</article></article></li></ul></article> <article class="defaultP" margin-top="true">§ 2 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Eier av norsk skip som har om bord mer enn 2000 tonn olje som last i bulk, plikter å ha godkjent forsikring eller annen sikkerhet som dekker ansvar av den art som er nevnt i sjøloven § 210, jf § 211, opp til de grenser som er nevnt i sjøloven § 213 (se også § 20 i forskriften her).</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Bestemmelsen i første ledd gjelder tilsvarende for utenlandske skip som anløper eller forlater havn eller annen laste- eller losseplass i Norge eller på den norske kontinentalsokkel. Bestemmelsen gjelder likevel ikke for skip som er registrert i en stat som har sluttet seg til Den internasjonale konvensjon av 27. november 1992 om erstatningsansvar for oljesølskade, men ikke 1969-ansvarskonvensjonen (jf § 20).</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Ansvarsgrensene kan for utenlandske skip uttrykkes i den pengeenheten som er fastsatt i Protokoll til Den internasjonale konvensjon 1969 om erstatningsansvar for oljesølskade (London 1976) artikkel 2(2), eller i Brüsselkonvensjonen 29. november 1969 artikkel 5 slik den opprinnelig lød (i begge tilfeller en pengeenhet tilsvarende verdien av 65,5 milligram gull av finhet 900 tusendeler). Ansvarsgrensen for hver hending skal i så fall være 2000 pengeenheter pr tonn av skipets drektighet, men ikke mer enn 210 millioner pengeenheter.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Reglene i første til tredje ledd gjelder også for skip som eies av den norske stat eller av en annen stat, dog slik at skipet i stedet for forsikring eller annen sikkerhet kan ha et sertifikat, utstedt av vedkommende myndighet i staten, som bekrefter at skipet eies av staten, og at ansvaret er dekket innen begrensningsbeløpet.</article> <article class="defaultP" margin-top="true">§ 4 første og annet ledd skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Søknad om sertifikat sendes Sjøfartsdirektoratet på skjema fastsatt av direktoratet. Ved søknaden skal legges attest utstedt av eierens forsikringsgiver eller den som har stilt annen sikkerhet, om at det for skipet foreligger forsikring eller annen økonomisk sikkerhet som oppfyller vilkårene i sjøloven § 216 første ledd. Dersom det nyttes annen sikkerhet enn forsikring, må det gis nærmere opplysninger om sikkerhetens art.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">I attesten skal bekreftes at forsikringen eller sikkerheten dekker ansvar av den art som er nevnt i sjøloven § 210, jf § 211, opp til de grenser som er nevnt i sjøloven § 213, og at forsikringen eller sikkerheten under sin gyldighetstid bare kan sies opp med tre måneders skriftlig varsel til Sjøfartsdirektoratet.</article> <article class="defaultP" margin-top="true">§ 7 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Konvensjonsskip skal ha om bord sertifikat som fastsatt i 1969-ansvarskonvensjonen, utferdiget eller bekreftet av vedkommende myndighet i skipets heimstat. Sertifikatet skal være på engelsk eller fransk, eller inneholde oversetting til et av disse språk.</article> <article class="defaultP" margin-top="true">§ 15 første ledd skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">På anmodning av Sjøfartsdirektoratet, sjøfartsinspektør, skipskontrollens besiktigelsesmenn, havnemyndighetene, tollvesenet, lostjenesten eller andre som Sjøfartsdirektoratet bemyndiger, har skipets fører på et norsk eller utenlandsk skip som har ombord mer enn 2000 tonn olje som last i bulk, plikt til å vise fram sertifikat som nevnt i disse forskrifter når skipet anløper eller forlater havn eller annen laste- eller losseplass i Norge eller på den norske kontinentalsokkel.</article> <article class="defaultP" margin-top="true">§ 16 annet ledd skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Har norsk skip ikke sertifikat, skal skipets fører på begjæring utlevere skipets nasjonalitetsbevis til Skipskontrollen eller den Sjøfartsdirektoratet bemyndiger, jf sjøloven § 216 første ledd. Er skipet i utenlandsk havn, skal skipets fører på begjæring fra norsk konsul utlevere skipets nasjonalitetsbevis til denne.</article> <article class="defaultP" margin-top="true">§ 18 skal lyde:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Utenriksdepartementet er klageinstans for vedtak truffet i medhold av disse forskriftene.</article> <article class="defaultP" margin-top="true">§ 20 skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Forskriften her er ikke til hinder for at eieren av et skip kan ha plikt til å tegne forsikring eller annen sikkerhet etter sjøloven § 197, jf forskrift 24. mai 1996 nr. 514 om forsikring og annen sikkerhet for oljesølansvar for skip.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Sjøfartsdirektoratet kan utstede, bekrefte og anerkjenne sertifikater som i tillegg til å dekke ansvar under 1969-ansvarskonvensjonen i medhold av forskriften her samtidig dekker ansvar under 1992-ansvarskonvensjonen.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-05-24-515/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 30. mai 1996.</article></section></main></body></html>