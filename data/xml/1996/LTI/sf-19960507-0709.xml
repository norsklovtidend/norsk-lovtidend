<!DOCTYPE html><html lang="no"><head><title>Forskrift om eksamen ved Høgskolen Stord/Haugesund.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:02</dd><dt class="legacyID">Datokode</dt><dd class="legacyID">FOR-1996-05-07-709</dd><dt class="dokid">DokumentID</dt><dd class="dokid">LTI/forskrift/1996-05-07-709</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 14</dd><dt class="dateInForce">I kraft fra</dt><dd class="dateInForce">1996-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">1996-08-26</dd><dt class="title">Tittel</dt><dd class="title">Forskrift om eksamen ved Høgskolen Stord/Haugesund.</dd><dt class="miscInformation">Annet om dokumentet</dt><dd class="miscInformation">Fastsatt av styret ved Høgskolen Stord/Haugesund 7. mai 1996 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/1996-05-07-709</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Høgskolen Stord/Haugesund.<ul class="tocSubUl"><li>§ 1. Anvendelsesområde</li><li>§ 2. Eksamen eller prøve</li><li>§ 3. Eksamensformer</li><li>§ 4. Vurderingsskala</li><li>§ 5. Fritak fra eksamen</li><li>§ 6. Rett til å gå opp til eksamen</li><li>§ 7. Eksamen under særlige vilkår</li><li>§ 8. Oppmelding til eksamen</li><li>§ 9. Sensur</li><li>§ 10. Begrunnelse for og klage over karakterfastsetting</li><li>§ 11. Klage over formelle feil ved eksamen</li><li>§ 12. Vitnemål</li><li>§ 13. Annullering av eksamen eller prøve</li><li>§ 14. Utfyllende bestemmelser</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-05-07-709" id="dokument"><h1>Forskrift om eksamen ved Høgskolen Stord/Haugesund.</h1><article class="legalArticle" data-lovdata-URL="LTI/forskrift/1996-05-07-709/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Eksamensforskriften omfatter alle eksamener, prøver, bedømmelser av fremsyninger, fremføringer og oppgaver eller annen vurdering når resultatet inngår i vitnemålet eller innregnes i karakteren for vedkommende studium. Forskriften gjelder alle eksamener og prøver osv. innenfor alle fag eller emner som inngår i godkjente studium ved høgskolen.</article></article><article class="legalArticle" data-lovdata-URL="LTI/forskrift/1996-05-07-709/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eksamen eller prøve</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Omfanget av et fag, emne eller kurs i høgskolens fag- og studieplaner måles i vekttall. 10 vekttal svarer til ett semesters normal arbeidsinnsats.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ved høgskolen kan det avlegges fag-, emne- og kurseksamener. En fageksamen kan bestå av flere emneeksamener. Hvilke eksamener som gir grunnlag for tittel er fastsatt i egne rammeplaner og studieplaner.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Som eksamen, prøver e.l. regnes<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/3/punkt/1/" id="paragraf-2-ledd-3-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/3/punkt/1/ledd/1/" id="paragraf-2-ledd-3-punkt-1-ledd-1">skriftlig og/eller muntlig prøve i et fag, emne eller kurs</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/3/punkt/2/" id="paragraf-2-ledd-3-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/3/punkt/2/ledd/1/" id="paragraf-2-ledd-3-punkt-2-ledd-1">praktiske prøver, arbeider og praksis iflg. rammeplanen</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/3/punkt/3/" id="paragraf-2-ledd-3-punkt-3"><span class="data-originalId">-</span><article class="legalP" data-absoluteaddress="/paragraf/2/ledd/3/punkt/3/ledd/1/" id="paragraf-2-ledd-3-punkt-3-ledd-1">framsyninger, framføringer som f.eks. konserter o.a.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/3/punkt/4/" id="paragraf-2-ledd-3-punkt-4"><span class="data-originalId">-</span><article class="legalP" data-absoluteaddress="/paragraf/2/ledd/3/punkt/4/ledd/1/" id="paragraf-2-ledd-3-punkt-4-ledd-1">utført laboratoriearbeid, prosjektarbeid, praksisrapport, seminararbeid, rapporter eller annen dokumentasjon som inngår i sluttevalueringen for et fag, emne, kurs eller gir grunnlag for fastsettelse av selvstendig karakter på vitnemålet.</article></article></li></ul></article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Ordinær eksamen avvikles normalt ved slutten av det semesteret undervisningen i faget, emnet eller kurset avsluttes. Tid og sted for eksamen fastsettes av høgskolen og kunngjøres.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Det skal holdes ny og/eller utsatt eksamen for kandidater som har strøket eller vært lovlig forhindret fra å gå opp til eksamen. Ny og utsatt eksamen holdes normalt innen utgangen av påfølgende semester. Eksamensformen skal være den samme som ved ordinær eksamen.</article></article><article class="legalArticle" data-lovdata-URL="LTI/forskrift/1996-05-07-709/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensformer</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Eksamen skal normalt skje i form av individuell prøving. Eksamener og prøver kan organiseres som individuelle prøver, gruppeprøver og hjemmeprøver. Gruppeeksamen kan bare avholdes for mindre deler av et studium i samsvar med godkjent rammeplan eller studieplan.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved eksamen og prøve kan en benytte skriftlig og/eller muntlig form. Hvilken eksamens- eller prøveform som skal inngå i evalueringen eller hvorledes bedømmelse av oppgaver eller vurderingsopplegg skal gjennomføres, fastsettes av departementet i rammeplaner og for øvrig av høgskolen og tas inn i fagplaner, studieplaner og studiehåndbok.</article></article><article class="legalArticle" data-lovdata-URL="LTI/forskrift/1996-05-07-709/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vurderingsskala</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved eksamen, prøver eller annen vurderingsform skal det normalt benyttes karakterer etter en skala fra 1.0 til 6.0 med 1.0 som beste karakter. Det benyttes intervaller på 0.1 med mindre rammeplanen bestemmer en annen gradering.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det kreves karakteren 4.0 eller bedre for at eksamen skal være bestått. Kandidater som ikke oppnår 4.0 eller bedre får oppgitt Ikke Bestått.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Karakterbetegnelsen Bestått/Ikke bestått kan nyttes på emneeksamener, laboratorie- og prosjektarbeider, seminararbeider og praksis og praksisrapporter som inngår i grunnlaget for en selvstendig karakter, men bare i et omfang som samlet ikke overstiger halve fageksamen, eventuelt halvparten av de eksamener som gir grunnlag for grad. (Ikke overstiger 25% av vekttallene av en utdanning i sin helhet.)</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Regler for beregning av endelig karakter for fageksamen som består av mer enn en emneeksamen, fastsettes av avdelingsstyret og tas inn fagplan og studieplan.</article></article><article class="legalArticle" data-lovdata-URL="LTI/forskrift/1996-05-07-709/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritak fra eksamen</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">En student skal få fritak fra eksamen eller prøve når det godtgjøres at tilsvarende eksamen eller prøve er avlagt ved samme eller annen institusjon. Vedkommende avdelingsstyre avgjør saker om fritak.</article></article><article class="legalArticle" data-lovdata-URL="LTI/forskrift/1996-05-07-709/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til å gå opp til eksamen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Studenter som er opptatt til et fag, emne eller studium ved høgskolen har rett til å gå opp til de eksamener og prøver som inngår i studiet eller faget.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Andre som oppfyller de generelle og eventuelt spesielle opptakskrav og andre krav for å gå opp til eksamen, har rett til å gå opp til eksamen etter nærmere regler. Styret gir nærmere regler om adgang til eksamen eller prøver for studenter som ikke er opptatt i studiet der faget/emnet inngår. Opptaksorganet avgjør om vilkår for oppmelding er innfridd.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Høgskolen fastsetter særskilte arbeidskrav og krav om at bestemte eksamener eller prøver som må være fullført før eksamen i bestemte fag kan avlegges.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Kandidater som ikke oppfyller de arbeidskrav, eksamener og/eller prøver som kreves eller som ikke har fulgt obligatorisk undervisning eller gjennomført obligatorisk praksis kan nektes adgang til eksamen eller prøve. Retten til å fortsette ved et studium kan reguleres ved særskilte krav for hvert enkelt studium. Slike krav fastsettes av avdelingsstyret og skal framgå av studie- og fagplan.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">En student har rett til å fremstille seg til eksamen i samme fag/emne tre ganger. I særlige tilfeller kan styret etter søknad gjøre unntak fra denne bestemmelsen. For praksisstudier gjelder bestemmelsen i rammeplanen. Når en student har avlagt eksamen på nytt, gjelder den beste karakteren.</article></article><article class="legalArticle" data-lovdata-URL="LTI/forskrift/1996-05-07-709/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Eksamen under særlige vilkår</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Studenter som har behov for spesiell tilrettelegging ved den praktiske gjennomføringen av eksamen, kan etter søknad få dette. Søknadene må leveres innen fastsatte frister og skal dokumenteres med attest fra sakkyndig instans. Søknaden behandles administrativt.</article></article><article class="legalArticle" data-lovdata-URL="LTI/forskrift/1996-05-07-709/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding til eksamen</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Studenter som er registrert og har betalt semesteravgift ved høgskolen, kan melde seg opp til eksamen. Registreringen gjelder for ett semester og må skje innen fastsatte frister.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Det kan fastsettes regler for hvordan oppmeldingen skal gjennomføres. Ved studier som ikke har kollektiv oppmelding, skal det være individuell, skriftlig oppmelding.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Den enkelte student er ansvarlig for at han/hun er oppmeldt til eksamen.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Trekk fra eksamen må skje skriftlig og innen fastsatte frister, ellers regnes det som ett eksamensforsøk.</article></article><article class="legalArticle" data-lovdata-URL="LTI/forskrift/1996-05-07-709/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sensur</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Når resultatet fra eksamener, prøver, bedømmelser av oppgaver eller annen vurdering inngår på vitnemålet eller innregnes i karakteren for et studium, skal det i tillegg til intern sensor være minst en ekstern sensor. Styret selv kan gjøre unntak fra denne bestemmelsen dersom det ikke er mulig å skaffe kvalifisert sensor eller ved vurdering av praksisopplæring o.l.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Karakteren fastsettes i fellesskap av sensorene. I tilfelle uenighet avgjør ekstern sensor.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Sensuren skal foreligge innen 3 -tre- uker dersom ikke særskilte grunner gjør det nødvendig å bruke mer tid. Styret selv kan fastsette andre sensurfrister for større oppgaver som kandidatoppgaver, diplomoppgaver, hovedoppgaver o.l. Ved ny sensur etter § 51 nr. 2 og § 52 nr. 4 skal det benyttes nye sensorer.</article></article><article class="legalArticle" data-lovdata-URL="LTI/forskrift/1996-05-07-709/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Begrunnelse for og klage over karakterfastsetting</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Kandidaten har rett til å få en begrunnelse for karakterfastsettingen av sin prestasjon. Krav om begrunnelse må fremsettes umiddelbart etter at karakteren er meddelt ved muntlig eksamen eller bedømmelse av praktiske ferdigheter. Ved annen bedømmelse innen en uke etter at kandidaten fikk kjennskap til karakteren, men aldri mer enn tre uker fra karakteren ble kunngjort. Begrunnelse skal gis muntlig eller skriftlig etter sensors valg.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">En kandidat kan klage skriftlig over karakteren for sin prestasjon innen 3 – tre- uker etter at eksamensresultatet er kunngjort. Ny sensurering skal da foretas av nye sensorer. Bedømmelse av muntlig prestasjon eller annen bedømmelse som på grunn av prøvens art ikke lar seg etterprøve, kan ikke påklages.</article></article><article class="legalArticle" data-lovdata-URL="LTI/forskrift/1996-05-07-709/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage over formelle feil ved eksamen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Den som har vært oppe til eksamen eller prøve, kan klage over formelle feil innen tre uker etter at kandidaten er eller burde vært kjent med det forhold som begrunner klagen.</article></article><article class="legalArticle" data-lovdata-URL="LTI/forskrift/1996-05-07-709/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vitnemål</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Studenter som oppfyller de samlede utdanningskrav gitt i ramme- og studieplaner, kan få utstedt vitnemål.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Studenter som har avlagt eksamen i et emne eller kurs, kan få karakterutskrift for dette.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">På karakterutskrift og vitnemål skal det angis hvilket semester eksamen er avlagt. Hvis en student etter fullført studium eller grad på nytt avlegger eksamen i emne/fag som inngår i vedkommende fageksamen/grad, utskrives ny karakterutskrift. Dersom den nye karakteren inngår som del av en samlekarakter, kan det etter søknad utstedes nytt vitnemål. Tidligere vitnemål må da innleveres.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Dersom en student tar eksamen i fag, emner eller kurs med innhold som delvis dekker hverandre, skal vekttall reduseres. Slike vekttallsreduksjoner avgjøres av avdelingsstyret. Vekttallsreduksjon foretas i det faget, emnet eller kurset som gir det gunstigste resultatet for studenten. Den høgskolen der studenten fullfører studiet eller graden utsteder vitnemål.</article></article><article class="legalArticle" data-lovdata-URL="LTI/forskrift/1996-05-07-709/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Annullering av eksamen eller prøve</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">I henhold til § 54 kan styret selv annullere eksamener eller prøver.</article></article><article class="legalArticle" data-lovdata-URL="LTI/forskrift/1996-05-07-709/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Styret skal fastsette utfyllende bestemmelser/regler til denne forskriften.</article></article><article class="legalArticle" data-lovdata-URL="LTI/forskrift/1996-05-07-709/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskriften trer i kraft 1. august 1996.</article></article></main></body></html>