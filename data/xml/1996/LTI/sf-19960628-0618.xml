<!DOCTYPE html><html lang="no"><head><title>Forskrift om promilleprogram. Delegering til Justis- og politidepartementet. Iverksettelse.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:39</dd><dt class="legacyID">Datokode</dt><dd class="legacyID">FOR-1996-06-28-618</dd><dt class="dokid">DokumentID</dt><dd class="dokid">LTI/forskrift/1996-06-28-618</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 11</dd><dt class="dateInForce">I kraft fra</dt><dd class="dateInForce">1996-06-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-35</li></ul></dd><dt class="dateOfPublication">Kunngjort</dt><dd class="dateOfPublication">1996-07-19</dd><dt class="title">Tittel</dt><dd class="title">Forskrift om promilleprogram. Delegering til Justis- og politidepartementet. Iverksettelse.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 28. juni 1996 med hjemmel i lov av 23. juni 1995 nr. 35 om endringer i straffeloven, vegtrafikkloven og straffeprosessloven (prøveordning med promilleprogram mv) § 53 nr. 6. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1996-06-28-618</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om promilleprogram. Delegering til Justis- og politidepartementet. Iverksettelse.<ul class="tocSubUl"><li>I<ul class="tocSubUl"><li>§ 1. Prøveordning med promilleprogram</li><li>§ 2. Formål</li><li>§ 3. Rekvirering av personundersøkelse</li><li>§ 4. Innholdet i personundersøkelsen</li><li>§ 5. Innholdet i programmet</li><li>§ 6. Gjennomføringen</li><li>§ 7. Krav til domfelte</li><li>§ 8. Brudd på vilkår</li><li>§ 9. Ikrafttredelse</li></ul></li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/1996-06-28-618" id="dokument"><h1>Forskrift om promilleprogram. Delegering til Justis- og politidepartementet. Iverksettelse.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-06-28-618/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1996-06-28-618/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Prøveordning med promilleprogram</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Reglene i denne forskriften kan anvendes overfor personer som er bosatt i fylker hvor det er bestemt at det som en prøveordning skal etableres tilsynsprogram for personer som er dømt for overtredelse av vegtrafikkloven § 31 jf. § 22 første ledd, og som har et alkoholproblem (promilleprogram).</article></article><article class="legalArticle" data-lovdata-URL="LTI/forskrift/1996-06-28-618/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Promilleprogrammene har som formål å motvirke promillekjøring, skape et tryggere trafikkmiljø og minske antallet trafikkulykker.</article></article><article class="legalArticle" data-lovdata-URL="LTI/forskrift/1996-06-28-618/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Rekvirering av personundersøkelse</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Personundersøkelse skal alltid rekvireres fra kriminalomsorg i frihet (friomsorgen) når det kan være aktuelt å dømme til promilleprogram etter straffeloven § 53 nr. 3 bokstav e. I rekvisisjonen skal påtalemyndigheten opplyse om den ønsker en vurdering av siktede med tanke på promilleprogram.</article></article><article class="legalArticle" data-lovdata-URL="LTI/forskrift/1996-06-28-618/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Innholdet i personundersøkelsen</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Personundersøkelsen gjennomføres på ordinær måte etter reglene i straffeprosesslovens kapittel 13 og Justisdepartementets rundskriv G-180/86.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">I personundersøkelsen skal siktedes forhold til alkohol kartlegges for å klargjøre om vedkommende faller inn under målgruppen. Det må klargjøres i hvilken utstrekning siktede viser innsikt i sitt problem og er villig til å gjennomføre et promilleprogram. I tillegg må siktedes sosiale forhold og psykiske tilstand undersøkes. Det må søkes klarlagt om siktedes livssituasjon er tilstrekkelig stabil til at vedkommende vil kunne gjennomføre en så krevende straff. Om nødvendig, kan det innhentes bistand fra sakkyndige.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Dersom påtalemyndigheten har rekvirert personundersøkelsen med sikte på en vurdering for promilleprogram skal friomsorgen, når den har funnet siktede egnet, i tillegg til selve personundersøkelsen utarbeide et konkret program. Det samme gjelder der friomsorgen i forbindelse med en personundersøkelse på eget initiativ finner at siktede er egnet for et promilleprogram.</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Alle avtaler med samarbeidspartnere som beskrives i programmet, bør være skriftlig bekreftet før programmet er ferdig utarbeidet. Det skal fremgå av avtalen at samarbeidspartnerne er forpliktet til å melde fra om uregelmessigheter i forhold til programmet.</article><article class="legalP" data-absoluteaddress="/kapittel/1/paragraf/4/ledd/5/" id="kapittel-1-paragraf-4-ledd-5">Under utarbeidingen av personundersøkelsen skal siktede gis utførlig informasjon om ordningen med promilleprogram og om konsekvensene ved brudd.</article></article><article class="legalArticle" data-lovdata-URL="LTI/forskrift/1996-06-28-618/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Innholdet i programmet</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Programmet skal utformes ut fra den enkeltes forutsetninger og behov. Innholdet skal bygges opp med tanke på å hindre at siktede i fremtiden kjører med promille, og å fremme vedkommendes sosiale ansvarlighet. Målsettingen er å øke bevisstheten om egen atferd og konsekvensene av denne. Programmet skal tilføre siktede kunnskaper om og synliggjøre mulige følger av kjøring med promille. I tillegg skal det understreke nødvendigheten av å ta ansvar for egne handlinger.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Alle promilleprogram skal inneholde 20 – 30 timer samtaleorientert undervisning, fordelt på mellom to og tre måneder. Undervisningen kan gis individuelt eller i grupper. Der det er praktisk mulig, bør gjennomføringen skje i grupper.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">I tillegg skal promilleprogrammet bestå av behandling av alkoholmisbruket. Behandlingen skal foretas av personer fra behandlingsapparatet. Omfanget og behandlingstyper må tilpasses individuelt. Minstekravet er at domfelte settes i kontakt med behandlingsapparatet. Dersom domfelte skal gjennomføre et mer omfattende behandlingsopplegg, skal bare oppstarten av behandlingen inngå som en del av promilleprogrammet.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Dom på promilleprogram i medhold av straffeloven § 53 nr. 3 bokstav e innebærer at domfelte skal stå under tilsyn av friomsorgen. Tilsynstiden er ett år hvis ikke retten uttrykkelig bestemmer noe annet. Omfanget og innholdet av tilsynet skal tilpasses den enkeltes behov for hjelp og støtte.</article><article class="legalP" data-absoluteaddress="/kapittel/1/paragraf/5/ledd/5/" id="kapittel-1-paragraf-5-ledd-5">Friomsorgen skal føre kontroll med at domfelte gjennomfører programmet. Samarbeidspartnerne skal melde fra om alle uregelmessigheter til kriminalomsorg i frihet.</article><article class="legalP" data-absoluteaddress="/kapittel/1/paragraf/5/ledd/6/" id="kapittel-1-paragraf-5-ledd-6">Et generelt forbud mot å bruke alkohol eller andre berusende eller bedøvende midler eller å kontrollere rusbruk gjennom urin- og utåndingsprøver, er bare en del av programmet dersom dette er fastsatt særskilt i den enkelte dommen.</article></article><article class="legalArticle" data-lovdata-URL="LTI/forskrift/1996-06-28-618/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gjennomføringen</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Gjennomføringen skal skje i samarbeid med de myndigheter, institusjoner, organisasjoner m.v. som har ansvaret for de enkelte delene av programmet. Friomsorgen skal sørge for at promilleprogrammene gjennomføres i løpet av tilsynstiden. Friomsorgen avgjør når og hvor de ulike delene av programmet skal gjennomføres.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Friomsorgen kan gi fritak for frammøte dersom særlig tunge grunner taler for det. Som hovedregel skal manglende frammøte tas igjen.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Domfelte kan innen rammen av tilsynstiden søke friomsorgen om utsettelse av deler av programmet. Skal deler av programmet gjennomføres etter at den fastsatte tilsynstiden er løpt ut, må saken bringes inn for retten, jf. straffeloven § 54 nr. 1.</article></article><article class="legalArticle" data-lovdata-URL="LTI/forskrift/1996-06-28-618/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til domfelte</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Domfelte skal være rusfri, møte presis og delta aktivt ved alle avtaler under gjennomføringen av programmet.</article></article><article class="legalArticle" data-lovdata-URL="LTI/forskrift/1996-06-28-618/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Brudd på vilkår</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Promilleprogrammene skal gjennomføres med en lav toleranse for brudd på vilkår. Brudd skal følges opp konsekvent og restriktivt. Ved brudd som ikke regnes som alvorlig, skal friomsorgen gi en skriftlig advarsel. Ved alvorlig eller gjentatte brudd skal friomsorgen så snart som mulig rapportere om bruddet til påtalemyndigheten, som avgjør om saken skal bringes inn for retten.</article></article><article class="legalArticle" data-lovdata-URL="LTI/forskrift/1996-06-28-618/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Forskriften trer i kraft straks.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-06-28-618/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Det kongelige justis- og politidepartement gis fullmakt til å foreta endringer i forskriften i prøveperioden.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1996-06-28-618/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Prøveordningen med promilleprogram settes i verk i fylkene Østfold, Buskerud, Rogaland, Sør-Trøndelag og Nordland straks.</article></section></main></body></html>