<!DOCTYPE html><html lang="no"><head><title>Lov om studentsamskipnader.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">LOV-1996-06-28-54</dd><dt class="dokid">DokumentID</dt><dd class="dokid">LTI/lov/1996-06-28-54</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 11</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1986-05-09-19</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1996-07-19</dd><dt class="titleShort">Korttittel</dt><dd class="titleShort">Studentsamskipnadsloven</dd><dt class="title">Tittel</dt><dd class="title">Lov om studentsamskipnader.</dd><dt class="miscInformation">Annet om dokumentet</dt><dd class="miscInformation">Ot.prp.nr.56 (1995–1996), Innst.O.nr.76 (1995–1996), Besl.O.nr.75 (1995–1996). Odels- og lagtingsvedtak hhv. 11. og 18. juni 1996. Fremmet av Kirke-, utdannings- og forskningsdepartementet.</dd><dt class="refid">RefID</dt><dd class="refid">lov/1996-06-28-54</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om studentsamskipnader.<ul class="tocSubUl"><li>I.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li><li>II.</li></ul></li></ul></dd></dl></header><main class="documentBody" data-lovdata-URL="LTI/lov/1996-06-28-54" id="dokument"><h1>Lov om studentsamskipnader.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1996-06-28-54/KAPITTEL_1" data-partID="k1"><h2 data-text-align="center">I.</h2><article class="legalArticle" data-lovdata-URL="LTI/lov/1996-06-28-54/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne lov gjelder de institusjoner som omfattes av lov om universiteter og høgskoler av 12. mai 1995 nr. 22 og lov om eksamensrett for og statstilskudd til private høyskoler av 11. juli 1986 nr. 53 og statlige kunstfaghøgskoler.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Departementet kan gi forskrifter for en studentsamskipnad for norske studenter i utlandet. For denne samskipnaden kan bestemmelser i denne lov fravikes.</article></article><article class="legalArticle" data-lovdata-URL="LTI/lov/1996-06-28-54/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Alle institusjoner som er nevnt i § 1 skal være tilknyttet en studentsamskipnad. Departementet avgjør hvilken studentsamskipnad den enkelte institusjon skal være tilknyttet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Departementet beslutter om studentsamskipnader skal opprettes, legges ned eller slås sammen.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">For institusjoner som er omfattet av lov om eksamensrett for og statstilskudd til private høyskoler, kan departementet gjøre unntak for kravet om tilknytning til en studentsamskipnad, når institusjonen har andre tilfredsstillende velferdsordninger.</article></article><article class="legalArticle" data-lovdata-URL="LTI/lov/1996-06-28-54/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Utdanningsinstitusjonen har det overordnete ansvar for studentenes læringsmiljø. Utdanningsinstitusjonens ledelse skal, i samarbeid med studentsamskipnaden, legge forholdene til rette for et godt studiemiljø og arbeide for å bedre det helhetlige læringsmiljø ved utdanningsinstitusjonen.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Ansvaret omfatter også å stille egnede lokaler til rådighet for studentsamskipnaden. Egnede lokaler kan også gis til studentrettede tiltak som drives i regi av andre enn studentsamskipnaden. Departementet fastsetter nærmere regler om dette.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Samskipnadsstyrets leder eller den styret gir fullmakt kan møte med tale- og forslagsrett under utdanningsinstitusjonens behandling av saker som berører studentsamskipnadens arbeid.</article></article><article class="legalArticle" data-lovdata-URL="LTI/lov/1996-06-28-54/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">En studentsamskipnad har til oppgave å ta seg av interesser som knytter seg til studentenes velferdsbehov ved det enkelte lærested.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">En studentsamskipnad er et eget rettssubjekt. Bare studentsamskipnaden er overfor kreditorene ansvarlig for sine forpliktelser.</article></article><article class="legalArticle" data-lovdata-URL="LTI/lov/1996-06-28-54/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">En studentsamskipnad skal ha et styre, som er studentsamskipnadens øverste myndighet. Styret representerer studentsamskipnaden utad og har ansvaret for at studentsamskipnaden blir forvaltet tilfredsstillende.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Styret plikter å melde studentsamskipnaden til Foretaksregisteret før den trer i virksomhet. Lov av 4. juni 1976 nr. 59 om aksjeselskaper (aksjeloven) § 2-13 første og annet ledd, gjelder tilsvarende.</article></article><article class="legalArticle" data-lovdata-URL="LTI/lov/1996-06-28-54/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Departementet fastsetter nærmere bestemmelser for studentsamskipnadene, herunder bestemmelser om styrets funksjonstid og sammensetning og om valg av styremedlemmer.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Studentene skal være representert i styret. Dersom de ønsker det, kan studentene velge et flertall av styrets medlemmer.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Utdanningsinstitusjonen skal være representert i styret. Dersom flere utdanningsinstitusjoner er tilknyttet samme studentsamskipnad, velges en eller flere felles representanter fra utdanningsinstitusjonene. Forvaltningslovens § 6 første ledd bokstav e gjelder ikke for utdanningsinstitusjonens representanter i studentsamskipnadens styre når utdanningsinstitusjonens organer behandler saker som angår studentsamskipnaden.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Aksjelovens § 8-17 om de ansattes styrerepresentasjon gjelder tilsvarende for studentsamskipnader.</article><article class="legalP" data-absoluteaddress="/kapittel/1/paragraf/6/ledd/5/" id="kapittel-1-paragraf-6-ledd-5">Daglig leder i studentsamskipnaden er styrets sekretær og har tale- og forslagsrett. Daglig leder kan ikke være medlem av styret.</article></article><article class="legalArticle" data-lovdata-URL="LTI/lov/1996-06-28-54/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">For styret og daglig leder i en studentsamskipnad gjelder reglene i aksjelovens §§ 8-1 til 8-16 så langt de passer.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Mindretallet i styret kan klage et styrevedtak inn for departementet for så vidt angår spørsmålet om vedtaket er i samsvar med denne loven, eller med forskrifter og reglementer fastsatt med hjemmel i loven. Klagen må meddeles på møtet. Klagen har oppsettende virkning.</article></article><article class="legalArticle" data-lovdata-URL="LTI/lov/1996-06-28-54/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Studentsamskipnaden kan stifte eller delta i selskaper som skal drive studentrelatert forretningsvirksomhet. Eier en studentsamskipnad så mange aksjer eller andeler i et selskap at de representerer flertallet av stemmene i dette, anses studentsamskipnaden som morselskap og selskapet som datterselskap. Mor- og datterselskap utgjør til sammen et konsern, jf. selskapsloven § 1-2.</article></article><article class="legalArticle" data-lovdata-URL="LTI/lov/1996-06-28-54/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Studentsamskipnaden har regnskapsplikt etter lov av 13. mai 1977 nr. 35 om regnskapsplikt m.v. (regnskapsloven).</article><article class="legalP" data-absoluteaddress="/kapittel/1/paragraf/9/ledd/2/" id="kapittel-1-paragraf-9-ledd-2">I tilknytning til årsregnskapet (jf. regnskapsloven kap. 3) skal det utarbeides en årsmelding med det innhold som følger av aksjelovens § 11-12 første, andre og femte til sjette ledd.</article><article class="legalP" data-absoluteaddress="/kapittel/1/paragraf/9/ledd/3/" id="kapittel-1-paragraf-9-ledd-3">Årsregnskapet og årsmeldingen skal sendes de organer som etter reglementet velger eller oppnevner styrets medlemmer samt Riksrevisjonen og departementet.</article></article><article class="legalArticle" data-lovdata-URL="LTI/lov/1996-06-28-54/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Revisor velges av styret. Valg av revisor krever godkjenning av departementet. Om revisors kvalifikasjoner og habilitet gjelder aksjelovens §§ 10-2 og 10-4.</article><article class="legalP" data-absoluteaddress="/kapittel/1/paragraf/10/ledd/2/" id="kapittel-1-paragraf-10-ledd-2">Departementet kan gi revisor pålegg og instrukser med hensyn til revisjonen, men disse må ikke medføre innskrenkning av vedkommendes rettigheter eller plikter etter lov eller forskrifter.</article></article><article class="legalArticle" data-lovdata-URL="LTI/lov/1996-06-28-54/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Styremedlemmer som forsettlig eller uaktsomt volder studentsamskipnaden tap, svarer en for alle og alle for en for skaden, jf. § 5-3 og § 2-3 nr. 3, jf. nr. 1 i lov om skadeserstatning. Tilsvarende gjelder for andre som har verv i studentsamskipnaden og for daglig leder.</article></article><article class="legalArticle" data-lovdata-URL="LTI/lov/1996-06-28-54/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Alle studenter skal betale en semesteravgift til studentsamskipnaden. En student kan ikke tilpliktes å betale semesteravgift til mer enn én studentsamskipnad for samme tidsrom.</article><article class="legalP" data-absoluteaddress="/kapittel/1/paragraf/12/ledd/2/" id="kapittel-1-paragraf-12-ledd-2">Vedkommende utdanningsinstitusjon har ansvar for å kreve inn semesteravgift etter forskrift gitt av departementet. Den som ikke betaler semesteravgiften, får ikke adgang til eksamen ved utdanningsinstitusjonen.</article><article class="legalP" data-absoluteaddress="/kapittel/1/paragraf/12/ledd/3/" id="kapittel-1-paragraf-12-ledd-3">Styret fastsetter hvor stor semesteravgiften skal være. Alle vedtak som vedrører fastsettelse og økning av semesteravgiften skal godkjennes av departementet.</article></article><article class="legalArticle" data-lovdata-URL="LTI/lov/1996-06-28-54/§13" data-name="§13" data-partID="§13" data-absoluteaddress="/kapittel/1/paragraf/13/" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/1/paragraf/13/ledd/1/" id="kapittel-1-paragraf-13-ledd-1">Departementet kan bestemme hvilke saksområder innen studentsamskipnadens forvaltning som er av en slik art at forvaltningsloven og offentlighetsloven får anvendelse.</article></article><article class="legalArticle" data-lovdata-URL="LTI/lov/1996-06-28-54/§14" data-name="§14" data-partID="§14" data-absoluteaddress="/kapittel/1/paragraf/14/" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/1/paragraf/14/ledd/1/" id="kapittel-1-paragraf-14-ledd-1">Studentsamskipnaden og selskaper som er omfattet av denne lovs § 8, står under tilsyn av departementet.</article><article class="legalP" data-absoluteaddress="/kapittel/1/paragraf/14/ledd/2/" id="kapittel-1-paragraf-14-ledd-2">Riksrevisjonen fører kontroll med departementets myndighetsutøvelse etter instruks som fastsettes av Stortinget.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1996-06-28-54/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Loven trer i kraft fra den tid Kongen bestemmer.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Fra samme tidspunkt oppheves lov om organisering av velferd for elever og studenter av 9. mai 1986 nr. 19 §§ 1 og 2 samt §§ 4 til 22.</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Forskrifter gitt med hjemmel i lov om organisering av velferd for elever og studenter av 9. mai 1986 nr. 19 skal forsatt være gyldige i den grad de ikke strider mot loven her.</article></section></main></body></html>