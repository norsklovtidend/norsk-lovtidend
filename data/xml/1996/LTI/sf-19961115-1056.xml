<!DOCTYPE html><html lang="no"><head><title>Forskrift om endring i forskrift for Norges Kommunalbank.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:30</dd><dt class="legacyID">Datokode</dt><dd class="legacyID">FOR-1996-11-15-1056</dd><dt class="dokid">DokumentID</dt><dd class="dokid">LTI/forskrift/1996-11-15-1056</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 21</dd><dt class="dateInForce">I kraft fra</dt><dd class="dateInForce">1997-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1967-01-20-4129</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1949-07-15-1/§4</li><li>lov/1949-07-15-1/§5</li><li>lov/1949-07-15-1/§10</li><li>lov/1949-07-15-1/§12</li></ul></dd><dt class="dateOfPublication">Kunngjort</dt><dd class="dateOfPublication">1996-12-12</dd><dt class="title">Tittel</dt><dd class="title">Forskrift om endring i forskrift for Norges Kommunalbank.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 15. november 1996 med hjemmel i lov av 15. juli 1949 nr. 1 om Norges Kommunalbank § 4, § 5, § 10 og § 12. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1996-11-15-1056</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for Norges Kommunalbank.<ul class="tocSubUl"><li>I<ul class="tocSubUl"><li>Formål og administrasjon<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>Innlånsvirksomhet<ul class="tocSubUl"><li>§ 6.</li><li>§ 7.</li></ul></li><li>Utlånsvirksomhet<ul class="tocSubUl"><li>§ 8.</li><li>§ 9.</li><li>§ 10.</li></ul></li><li>Garantistillelse<ul class="tocSubUl"><li>§ 11.</li></ul></li><li>Fondsmidler<ul class="tocSubUl"><li>§ 12.</li></ul></li><li>Regnskaper<ul class="tocSubUl"><li>§ 13.</li><li>§ 14.</li><li>§ 15.</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1996-11-15-1056" id="dokument"><h1>Forskrift om endring i forskrift for Norges Kommunalbank.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-11-15-1056/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Det er fastsatt endringer i forskrift av 20. januar 1967 for Norges Kommunalbank. Forskriften er ikke tidligere kunngjort og lyder i sin helhet:</article><section class="section" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/1996-11-15-1056/KAPITTEL_1-1" data-partID="k1-1"><h3>Formål og administrasjon</h3><article class="legalArticle" data-lovdata-URL="LTI/forskrift/1996-11-15-1056/§1" data-name="§1" data-partID="§1" data-absoluteaddress="/kapittel/1/kapittel/1/paragraf/1/" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 1</span>.</h4><article class="legalP" data-absoluteaddress="/kapittel/1/kapittel/1/paragraf/1/ledd/1/" id="kapittel-1-kapittel-1-paragraf-1-ledd-1">Norges Kommunalbank har til formål å yte lån til:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/1/ledd/1/punkt/1/" id="kapittel-1-kapittel-1-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/1/ledd/1/punkt/1/ledd/1/" id="kapittel-1-kapittel-1-paragraf-1-ledd-1-punkt-1-ledd-1">kommuner, bygningskommuner og havnekasser</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/1/ledd/1/punkt/2/" id="kapittel-1-kapittel-1-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/1/ledd/1/punkt/2/ledd/1/" id="kapittel-1-kapittel-1-paragraf-1-ledd-1-punkt-2-ledd-1">kommunelag</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/1/ledd/1/punkt/3/" id="kapittel-1-kapittel-1-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/1/ledd/1/punkt/3/ledd/1/" id="kapittel-1-kapittel-1-paragraf-1-ledd-1-punkt-3-ledd-1">lag eller sammenslutninger til fremme av elektrisitets- og vannforsyning når en eller flere kommuner har skutt inn en del av aksje- eller andelskapitalen eller har garantert for lånet</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/kapittel/1/paragraf/1/ledd/1/punkt/4/" id="kapittel-1-kapittel-1-paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/kapittel/1/paragraf/1/ledd/1/punkt/4/ledd/1/" id="kapittel-1-kapittel-1-paragraf-1-ledd-1-punkt-4-ledd-1">oppføring av sykehus eller andre helse- og sosialbygg uten hensyn til hvem som skal eie eller drive institusjonen.</article></article></li></ul></article><article class="legalP" data-absoluteaddress="/kapittel/1/kapittel/1/paragraf/1/ledd/2/" id="kapittel-1-kapittel-1-paragraf-1-ledd-2">Banken kan dessuten stille garanti:<ul class="defaultList"><li data-li-identifier="e)" data-name="e)"><article class="listArticle" data-absoluteaddress="/kapittel/1/kapittel/1/paragraf/1/ledd/2/punkt/1/" id="kapittel-1-kapittel-1-paragraf-1-ledd-2-punkt-1"><span class="data-originalId">e)</span><article class="legalP" data-absoluteaddress="/kapittel/1/kapittel/1/paragraf/1/ledd/2/punkt/1/ledd/1/" id="kapittel-1-kapittel-1-paragraf-1-ledd-2-punkt-1-ledd-1">----</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/kapittel/1/paragraf/1/ledd/2/punkt/2/" id="kapittel-1-kapittel-1-paragraf-1-ledd-2-punkt-2"><span class="data-originalId">f)</span><article class="legalP" data-absoluteaddress="/kapittel/1/kapittel/1/paragraf/1/ledd/2/punkt/2/ledd/1/" id="kapittel-1-kapittel-1-paragraf-1-ledd-2-punkt-2-ledd-1">for lån som kommuner tar opp til finansiering av skolebygg.</article></article></li></ul></article></article><article class="legalArticle" data-lovdata-URL="LTI/forskrift/1996-11-15-1056/§2" data-name="§2" data-partID="§2" data-absoluteaddress="/kapittel/1/kapittel/1/paragraf/2/" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 2</span>.</h4><article class="legalP" data-absoluteaddress="/kapittel/1/kapittel/1/paragraf/2/ledd/1/" id="kapittel-1-kapittel-1-paragraf-2-ledd-1">Styret treffer avgjørelser i alle saker etter innstilling av administrerende direktør som deltar i styrets møter.</article><article class="legalP" data-absoluteaddress="/kapittel/1/kapittel/1/paragraf/2/ledd/2/" id="kapittel-1-kapittel-1-paragraf-2-ledd-2">Styret er beslutningsdyktig når minst 4 medlemmer er til stede. I tilfelle stemmelikhet gjør formannens stemme utslaget. Dog kreves fulltallig fremmøte når det kreves av et av styrets medlemmer.</article><article class="legalP" data-absoluteaddress="/kapittel/1/kapittel/1/paragraf/2/ledd/3/" id="kapittel-1-kapittel-1-paragraf-2-ledd-3">Styrets forhandlingsprotokoll underskrives av samtlige tilstedeværende medlemmer og paraferes av administrerende direktør. Ved dissens kan mindretallet kreve sin mening protokollert. Unnlates dette, er også mindretallet ansvarlig for beslutningen. Fraværende medlemmer har, når de kommer til stede, å gjøre seg bekjent med de under deres fravær fattede beslutninger.</article><article class="legalP" data-absoluteaddress="/kapittel/1/kapittel/1/paragraf/2/ledd/4/" id="kapittel-1-kapittel-1-paragraf-2-ledd-4">Forhandlingsprotokollen innsendes hvert kvartal til Kommunal- og arbeidsdepartementet.</article></article><article class="legalArticle" data-lovdata-URL="LTI/forskrift/1996-11-15-1056/§3" data-name="§3" data-partID="§3" data-absoluteaddress="/kapittel/1/kapittel/1/paragraf/3/" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 3</span>.</h4><article class="legalP" data-absoluteaddress="/kapittel/1/kapittel/1/paragraf/3/ledd/1/" id="kapittel-1-kapittel-1-paragraf-3-ledd-1">Styret bestemmer ellers hvilke protokoller som skal føres.</article><article class="legalP" data-absoluteaddress="/kapittel/1/kapittel/1/paragraf/3/ledd/2/" id="kapittel-1-kapittel-1-paragraf-3-ledd-2">Alle protokoller som benyttes av banken, autoriseres av Kommunal- og arbeidsdepartementet.</article></article><article class="legalArticle" data-lovdata-URL="LTI/forskrift/1996-11-15-1056/§4" data-name="§4" data-partID="§4" data-absoluteaddress="/kapittel/1/kapittel/1/paragraf/4/" id="kapittel-1-kapittel-1-paragraf-4"><h4 class="legalArticleHeader"><span class="legalArticleValue">§ 4</span>.</h4><article class="legalP" data-absoluteaddress="/kapittel/1/kapittel/1/paragraf/4/ledd/1/" id="kapittel-1-kapittel-1-paragraf-4-ledd-1">Banken forpliktes ved underskrift av 2 styremedlemmer eller ved et av styrets medlemmer og administrerende direktør.</article><article class="legalP" data-absoluteaddress="/kapittel/1/kapittel/1/paragraf/4/ledd/2/" id="kapittel-1-kapittel-1-paragraf-4-ledd-2">De daglige forretninger forestås av direktøren. Under hans mulige fravær ledes de daglige forretninger etter styrets nærmere bestemmelser. Styret kan gi bankens tjenestemenn avgrensede fullmakter til å forplikte banken.</article><article class="legalP" data-absoluteaddress="/kapittel/1/kapittel/1/paragraf/4/ledd/3/" id="kapittel-1-kapittel-1-paragraf-4-ledd-3">Underskrifter paraferes av en av bankens funksjonærer, som er bemyndiget dertil av styret.</article></article><article class="legalArticle" data-lovdata-URL="LTI/forskrift/1996-11-15-1056/§5" data-name="§5" data-partID="§5" data-absoluteaddress="/kapittel/1/kapittel/1/paragraf/5/" id="kapittel-1-kapittel-1-paragraf-5"><h4 class="legalArticleHeader"><span class="legalArticleValue">§ 5</span>.</h4><article class="legalP" data-absoluteaddress="/kapittel/1/kapittel/1/paragraf/5/ledd/1/" id="kapittel-1-kapittel-1-paragraf-5-ledd-1">Bankens funksjonærer ansettes og oppsies av styret, som også utferdiger instrukser for disse. Funksjonærenes lønn fastsettes av Kommunal- og arbeidsdepartementet etter forslag av bankens styre.</article><article class="legalP" data-absoluteaddress="/kapittel/1/kapittel/1/paragraf/5/ledd/2/" id="kapittel-1-kapittel-1-paragraf-5-ledd-2">Kausjonsbeløp for kasserer og mulige andre av bankens personale fastsettes av Kommunal- og arbeidsdepartementet.</article></article></section><section class="section" data-section-type="default" data-absoluteaddress="/kapittel/1/kapittel/2/" id="kapittel-1-kapittel-2" data-lovdata-URL="LTI/forskrift/1996-11-15-1056/KAPITTEL_1-2" data-partID="k1-2"><h3>Innlånsvirksomhet</h3><article class="legalArticle" data-lovdata-URL="LTI/forskrift/1996-11-15-1056/§6" data-name="§6" data-partID="§6" data-absoluteaddress="/kapittel/1/kapittel/2/paragraf/1/" id="kapittel-1-kapittel-2-paragraf-1"><h4 class="legalArticleHeader"><span class="legalArticleValue">§ 6</span>.</h4><article class="legalP" data-absoluteaddress="/kapittel/1/kapittel/2/paragraf/1/ledd/1/" id="kapittel-1-kapittel-2-paragraf-1-ledd-1">Kommunal- og arbeidsdepartementet underrettes om de forberedende skritt banken tar til ervervelse av låneanbud m.v. Kommunal- og arbeidsdepartementets godkjennelse må innhentes når det gjelder beslutninger om avslutning av lånekontrakt, lånenes størrelse, lånevilkår, bestemmelser om tiden for lånemidlenes inndragning, samt skjema for bankens obligasjoner.</article><article class="legalP" data-absoluteaddress="/kapittel/1/kapittel/2/paragraf/1/ledd/2/" id="kapittel-1-kapittel-2-paragraf-1-ledd-2">Underskrift av bankens ihendehaverobligasjoner ordnes etter styrets nærmere bestemmelse.</article></article><article class="legalArticle" data-lovdata-URL="LTI/forskrift/1996-11-15-1056/§7" data-name="§7" data-partID="§7" data-absoluteaddress="/kapittel/1/kapittel/2/paragraf/2/" id="kapittel-1-kapittel-2-paragraf-2"><h4 class="legalArticleHeader"><span class="legalArticleValue">§ 7</span>.</h4><article class="legalP" data-absoluteaddress="/kapittel/1/kapittel/2/paragraf/2/ledd/1/" id="kapittel-1-kapittel-2-paragraf-2-ledd-1">Obligasjoner med tilhørende uforfalne kuponger blir etter hvert som de er innløst til amortisasjon, like så vel som innfridde kuponger, å overlevere til bankens revisjon for å ettertelles og tilintetgjøres. Det innberettes til Kommunal- og arbeidsdepartementet hvilke obligasjoner som er amortisert.</article></article></section><section class="section" data-section-type="default" data-absoluteaddress="/kapittel/1/kapittel/3/" id="kapittel-1-kapittel-3" data-lovdata-URL="LTI/forskrift/1996-11-15-1056/KAPITTEL_1-3" data-partID="k1-3"><h3>Utlånsvirksomhet</h3><article class="legalArticle" data-lovdata-URL="LTI/forskrift/1996-11-15-1056/§8" data-name="§8" data-partID="§8" data-absoluteaddress="/kapittel/1/kapittel/3/paragraf/1/" id="kapittel-1-kapittel-3-paragraf-1"><h4 class="legalArticleHeader"><span class="legalArticleValue">§ 8</span>.</h4><article class="legalP" data-absoluteaddress="/kapittel/1/kapittel/3/paragraf/1/ledd/1/" id="kapittel-1-kapittel-3-paragraf-1-ledd-1">Styret skal i sin utlånsvirksomhet følge bank- og forretningsmessige prinsipper.</article><article class="legalP" data-absoluteaddress="/kapittel/1/kapittel/3/paragraf/1/ledd/2/" id="kapittel-1-kapittel-3-paragraf-1-ledd-2">Før et lån innvilges, skal styret ha brakt på det rene om lånsøkerens økonomiske forhold, eller det pant som kan stilles for lånet byr banken tilfredsstillende sikkerhet. I forbindelse med lånesøknaden skal banken kreve seg forelagt det nødvendige materiale til belysning av lånsøkerens økonomi og ellers oppgaver og opplysninger til vurdering av et panteobjekts verdi.</article></article><article class="legalArticle" data-lovdata-URL="LTI/forskrift/1996-11-15-1056/§9" data-name="§9" data-partID="§9" data-absoluteaddress="/kapittel/1/kapittel/3/paragraf/2/" id="kapittel-1-kapittel-3-paragraf-2"><h4 class="legalArticleHeader"><span class="legalArticleValue">§ 9</span>.</h4><article class="legalP" data-absoluteaddress="/kapittel/1/kapittel/3/paragraf/2/ledd/1/" id="kapittel-1-kapittel-3-paragraf-2-ledd-1">Styret kan i den utstrekning det finner det nødvendig til belysning av lånsøkerens økonomi, kreve avholdt takstforretning av dennes faste eiendommer. De hermed forbundne utgifter skal bæres av vedkommende lånsøker.</article><article class="legalP" data-absoluteaddress="/kapittel/1/kapittel/3/paragraf/2/ledd/2/" id="kapittel-1-kapittel-3-paragraf-2-ledd-2">Ved lån til elektrisitets- og vannverksutbygging og ved investeringslån for øvrig, kan styret kreve utbyggingsplanen gjennomgått av en av banken oppnevnt teknisk konsulent og gjennomføre den kontroll ved utbyggingen som ansees nødvendig. Utgiftene til en slik sakkyndig hjelp skal dekkes av låntakeren.</article><article class="legalP" data-absoluteaddress="/kapittel/1/kapittel/3/paragraf/2/ledd/3/" id="kapittel-1-kapittel-3-paragraf-2-ledd-3">Styret kan ellers selv, eller ved en dertil bemyndiget funksjonær, til enhver tid foreta den inspeksjon som det måtte finne nødvendig.</article></article><article class="legalArticle" data-lovdata-URL="LTI/forskrift/1996-11-15-1056/§10" data-name="§10" data-partID="§10" data-absoluteaddress="/kapittel/1/kapittel/3/paragraf/3/" id="kapittel-1-kapittel-3-paragraf-3"><h4 class="legalArticleHeader"><span class="legalArticleValue">§ 10</span>.</h4><article class="legalP" data-absoluteaddress="/kapittel/1/kapittel/3/paragraf/3/ledd/1/" id="kapittel-1-kapittel-3-paragraf-3-ledd-1">Anvisning av bevilgede lån skjer ved administrerende direktør. I hans fravær skjer anvisninger etter styrets nærmere bestemmelser. Foretatte anvisninger refereres i første styremøte. Utbetaling av bevilgede lån skal i intet tilfelle skje før lånsøkerens beslutning om låneopptak er meddelt eventuelt lovforeskreven godkjenning.</article></article></section><section class="section" data-section-type="default" data-absoluteaddress="/kapittel/1/kapittel/4/" id="kapittel-1-kapittel-4" data-lovdata-URL="LTI/forskrift/1996-11-15-1056/KAPITTEL_1-4" data-partID="k1-4"><h3>Garantistillelse</h3><article class="legalArticle" data-lovdata-URL="LTI/forskrift/1996-11-15-1056/§11" data-name="§11" data-partID="§11" data-absoluteaddress="/kapittel/1/kapittel/4/paragraf/1/" id="kapittel-1-kapittel-4-paragraf-1"><h4 class="legalArticleHeader"><span class="legalArticleValue">§ 11</span>.</h4><article class="legalP" data-absoluteaddress="/kapittel/1/kapittel/4/paragraf/1/ledd/1/" id="kapittel-1-kapittel-4-paragraf-1-ledd-1">Garantistillelse for lån til skolebygg begrenses til de tilfelle hvor det er klart at finansieringen av et høyt prioritert skolebygg ellers ikke vil kunne ordnes. Garantien gis i den form at banken innestår for at forfalne renter og avdrag blir betalt slik at forpliktelsen til å stille de forfalne terminer med etterrenter til disposisjon for kreditor blir effektiv etter varsel fra kreditor med 3 måneders frist.</article></article></section><section class="section" data-section-type="default" data-absoluteaddress="/kapittel/1/kapittel/5/" id="kapittel-1-kapittel-5" data-lovdata-URL="LTI/forskrift/1996-11-15-1056/KAPITTEL_1-5" data-partID="k1-5"><h3>Fondsmidler</h3><article class="legalArticle" data-lovdata-URL="LTI/forskrift/1996-11-15-1056/§12" data-name="§12" data-partID="§12" data-absoluteaddress="/kapittel/1/kapittel/5/paragraf/1/" id="kapittel-1-kapittel-5-paragraf-1"><h4 class="legalArticleHeader"><span class="legalArticleValue">§ 12</span>.</h4><article class="legalP" data-absoluteaddress="/kapittel/1/kapittel/5/paragraf/1/ledd/1/" id="kapittel-1-kapittel-5-paragraf-1-ledd-1">Det lovbefalte reservefond og risikofond skal anbringes i statsobligasjoner eller på annen måte etter Kommunal- og arbeidsdepartementets samtykke. Det samme gjelder for kursrisikofondet.</article><article class="legalP" data-absoluteaddress="/kapittel/1/kapittel/5/paragraf/1/ledd/2/" id="kapittel-1-kapittel-5-paragraf-1-ledd-2">Grunnfondets midler skal fortrinnsvis anbringes i stats- eller statsgaranterte obligasjoner. Dog kan styret for så vidt det ansees forsvarlig, anbringe inntil 1/3 av midlene i direkte utlån.</article></article></section><section class="section" data-section-type="default" data-absoluteaddress="/kapittel/1/kapittel/6/" id="kapittel-1-kapittel-6" data-lovdata-URL="LTI/forskrift/1996-11-15-1056/KAPITTEL_1-6" data-partID="k1-6"><h3>Regnskaper</h3><article class="legalArticle" data-lovdata-URL="LTI/forskrift/1996-11-15-1056/§13" data-name="§13" data-partID="§13" data-absoluteaddress="/kapittel/1/kapittel/6/paragraf/1/" id="kapittel-1-kapittel-6-paragraf-1"><h4 class="legalArticleHeader"><span class="legalArticleValue">§ 13</span>.</h4><article class="legalP" data-absoluteaddress="/kapittel/1/kapittel/6/paragraf/1/ledd/1/" id="kapittel-1-kapittel-6-paragraf-1-ledd-1">Bankens regnskap avsluttes pr. kalenderår.</article><article class="legalP" data-absoluteaddress="/kapittel/1/kapittel/6/paragraf/1/ledd/2/" id="kapittel-1-kapittel-6-paragraf-1-ledd-2">Styret sender Kommunal- og arbeidsdepartementet hvert kvartal et utdrag av bankens regnskaper og ved hvert års utgang beretning om bankens virksomhet.</article><article class="legalP" data-absoluteaddress="/kapittel/1/kapittel/6/paragraf/1/ledd/3/" id="kapittel-1-kapittel-6-paragraf-1-ledd-3">Årsregnskapet offentliggjøres i Norsk Lysingsblad og ellers i de aviser som styret måtte bestemme.</article></article><article class="legalArticle" data-lovdata-URL="LTI/forskrift/1996-11-15-1056/§14" data-name="§14" data-partID="§14" data-absoluteaddress="/kapittel/1/kapittel/6/paragraf/2/" id="kapittel-1-kapittel-6-paragraf-2"><h4 class="legalArticleHeader"><span class="legalArticleValue">§ 14</span>.</h4><article class="legalP" data-absoluteaddress="/kapittel/1/kapittel/6/paragraf/2/ledd/1/" id="kapittel-1-kapittel-6-paragraf-2-ledd-1">Styret treffer bestemmelser om oppbevaring av bankens verdipapirer. Det skal minst en gang hvert kvartal undersøke vedkommende kasserers beholdning og bøker.</article></article><article class="legalArticle" data-lovdata-URL="LTI/forskrift/1996-11-15-1056/§15" data-name="§15" data-partID="§15" data-absoluteaddress="/kapittel/1/kapittel/6/paragraf/3/" id="kapittel-1-kapittel-6-paragraf-3"><h4 class="legalArticleHeader"><span class="legalArticleValue">§ 15</span>.</h4><article class="legalP" data-absoluteaddress="/kapittel/1/kapittel/6/paragraf/3/ledd/1/" id="kapittel-1-kapittel-6-paragraf-3-ledd-1">Kommunal- og arbeidsdepartementet gjennomfører den nødvendige revisjon av bankens forretningsførsel.</article></article></section></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-11-15-1056/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. januar 1997.</article></section></main></body></html>