<!DOCTYPE html><html lang="no"><head><title>Forskrift for tilskott til konfliktforebyggende tiltak i forholdet mellom reindrift og jordbruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:50</dd><dt class="legacyID">Datokode</dt><dd class="legacyID">FOR-1996-07-03-1467</dd><dt class="dokid">DokumentID</dt><dd class="dokid">LTI/forskrift/1996-07-03-1467</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 17</dd><dt class="dateInForce">I kraft fra</dt><dd class="dateInForce">1996-07-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1999-08-11</dd><dt class="title">Tittel</dt><dd class="title">Forskrift for tilskott til konfliktforebyggende tiltak i forholdet mellom reindrift og jordbruk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 3. juli 1996 i medhold av jordbruksavtalen og reindriftsavtalen samt Stortingets årlige budsjettvedtak.</dd><dt class="refid">RefID</dt><dd class="refid">forskrift/1996-07-03-1467</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskott til konfliktforebyggende tiltak i forholdet mellom reindrift og jordbruk.<ul class="tocSubUl"><li>§ 1. Tiltak</li><li>§ 2. Tilskott</li><li>§ 3. Planlegging</li><li>§ 4. Saksbehandling</li><li>§ 5. Innvilgningsmyndighet</li><li>§ 6. Utbetaling</li><li>§ 7. Kontroll</li><li>§ 8. Rapportering</li><li>§ 9. Tilbakebetaling</li><li>§ 10. Dispensasjon</li><li>§ 11. Klage</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-07-03-1467" id="dokument"><h1>Forskrift for tilskott til konfliktforebyggende tiltak i forholdet mellom reindrift og jordbruk.</h1><article class="legalArticle" data-lovdata-URL="LTI/forskrift/1996-07-03-1467/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tiltak</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for tilskott til konfliktforebyggende tiltak i forholdet mellom reindrift og øvrig landbruk. Der partene er enige om det, kan det gis tilskott til bygging av gjerder som verner innmarksareal, kulturbeite og plantefelt mot reinbeiting.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Under spesielle forhold kan det gis tilskott også til andre tiltak som vil virke konfliktdempende i forholdet mellom reindrift og øvrig landbruk.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Det er et vilkår for tilskott til gjerde at dette blir vedlikeholdt og at det areal som skal vernes blir nyttet til landbruksformål og holdt i hevd.</article></article><article class="legalArticle" data-lovdata-URL="LTI/forskrift/1996-07-03-1467/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilskott</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det gis ikke tilskott til tiltak hvor godkjent kostnadsoverslag er mindre enn 5.000 kroner. Til større tiltak enn nevnt kan det innvilges tilskott med inntil 80% av godkjent kostnadsoverslag.</article></article><article class="legalArticle" data-lovdata-URL="LTI/forskrift/1996-07-03-1467/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Planlegging</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For gjerdetiltak med flere involverte interessenter på grunneiersiden, skal det opprettes avtale mellom disse om gjennomføring av byggearbeidet og det framtidige vedlikehold. Avtalen fastsetter hvor stor andel av eventuelle byggekostnader som påhviler hver enkelt interessent, samt hvordan arbeids- og kostnadsmessige sider ved vedlikeholdet skal fordeles. Avtalen kan tinglyses som hefte på de aktuelle eiendommer.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom søker av tilskott ikke eier grunnen der anlegget skal oppføres, må det innhentes skriftlig tillatelse fra hjemmelshaver til gjennomføring av tiltaket.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Alt byggearbeid skal skje i henhold til gjeldende lover og forskrifter innen området der anlegget skal føres opp.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">For gjerdeanlegg må det videre utarbeides arbeidsbeskrivelse med kartfestet trasévalg, samt kostnadsoverslag og finansieringsplan. Kostnadsoverslaget kan omfatte utgifter til rydding av trevirke i gjerdetraséen, materialutgifter, samt transport- og arbeidsutgifter ved oppføring av gjerdet. Erstatninger og skjønnsutgifter skal ikke inngå i kostnadsoverslaget.</article></article><article class="legalArticle" data-lovdata-URL="LTI/forskrift/1996-07-03-1467/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Saksbehandling</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknad med vedlagt dokumentasjon som nevnt i § 3 sendes parallelt til kommunen og den lokale reindriftsforvaltning (lokale instanser). Disse legger opp til et administrativt samarbeid i saken og sender søknaden, hver for seg eller sammen, med sine uttalelser til Statens landbruksbank (Landbruksbanken). Uttalelsene skal inneholde forslag til vilkår for å ivareta formålet med ordningen, og også forslag til kostnadsfordeling mellom Landbrukets utviklingsfond og Reindriftens utviklingsfond.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">De regionale konfliktråd kan i samarbeid med partene fremme søknad om tilskott direkte for Landbruksbanken.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved oversendelse til Landbruksbanken bør det foreligge forslag om hvem av de to lokale instanser som skal ha det offentlige oppfølgingsansvar for prosjektet, jf. §§ 6 og 7.</article></article><article class="legalArticle" data-lovdata-URL="LTI/forskrift/1996-07-03-1467/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innvilgningsmyndighet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Landbruksbanken avgjør søknader om tilskott. Banken står fritt i å oppnevne lokal oppfølgingsinstans, jf. § 4.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved innvilgning av søknaden skal Landbruksbanken fastsette kostnadsfordelingen mellom Landbrukets utviklingsfond og Reindriftens utviklingsfond, samt de vilkår som er nødvendige for å ivareta formålet med ordningen. Det skal også settes en frist for gjennomføring av arbeidet. For investeringstiltak settes denne normalt til to år.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Søknad om tilskott kan avslås av Landbruksbanken dersom arbeidene er påbegynt før søknaden er avgjort.</article></article><article class="legalArticle" data-lovdata-URL="LTI/forskrift/1996-07-03-1467/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Etter skriftlig begjæring fra søker og på anmodning fra den lokale oppfølgingsinstans, jf. §§ 4 og 5, kan Landbruksbanken foreta delutbetalinger av tilskottet med inntil 80% av innvilget beløp når minst en tilsvarende del av tiltaket er gjennomført.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Sluttutbetalingen kan foretas når ferdigattest/sluttrapport og attestert regnskapssammendrag over utgiftene er godkjent av Landbruksbanken eller den banken har gitt fullmakt. For virksomheter som er pålagt revisjonsplikt kreves revidert regnskap over utgiftene.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Det kan kreves sikkerhet for tilskottet, og det er ikke anledning til å overdra krav på tilskott til eie eller pant.</article></article><article class="legalArticle" data-lovdata-URL="LTI/forskrift/1996-07-03-1467/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Landbruksbanken skal følge opp tiltak som får støtte gjennom den lokale oppfølgingsinstans, jf. §§ 4 og 5. Denne skal kontrollere at vilkårene for tilskottet blir overholdt. Mottaker av tilskott må godta kontroll i samband med dette og er forpliktet til å gi de nødvendige opplysninger.</article></article><article class="legalArticle" data-lovdata-URL="LTI/forskrift/1996-07-03-1467/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Landbruksbanken skal bekjentgjøre ferdigattest/sluttrapport og regnskapssammendrag for tiltak overfor partene og fylkets landbruks- og reindriftsmyndighet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Landbruksbanken rapporterer årlig til Landbruksdepartementet om tiltak som er søkt finansiert over tilskottsordningen.</article></article><article class="legalArticle" data-lovdata-URL="LTI/forskrift/1996-07-03-1467/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Dersom det oppstår forhold som er i strid med forutsetningene for tilskottet, kan Landbruksbanken bestemme at støtten skal avkortes, eventuelt at tilskottet skal tilbakebetales helt eller delvis. Landbruksbanken kan gi pålegg om tilleggsarbeid og utbedringer.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Når krav om tilbakebetaling er framsatt, kan det motregnes i andre investeringstilskott og i produksjonstillegg som vedkommende har krav på, eller inndrives etter vanlige regler. Krav om tilbakebetaling av tilskott kan ikke settes fram senere enn 10 år etter utbetaling.</article></article><article class="legalArticle" data-lovdata-URL="LTI/forskrift/1996-07-03-1467/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Landbruksdepartementet kan i særlige tilfelle fravike bestemmelsene i forskriften.</article></article><article class="legalArticle" data-lovdata-URL="LTI/forskrift/1996-07-03-1467/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak som er truffet i medhold av forskriften kan påklages til Landbruksdepartementet etter lov av 10. februar 1967 om behandlingsmåten i forvaltningssaker (forvaltningsloven) kap. VI. Klagen sendes gjennom Landbruksbanken.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Etter kongelig resolusjon av 16. desember 1977 nr. 15 med senere endringer er det ikke klagerett på vedtak fattet av Landbruksdepartementet i dispensasjonssaker vedrørende støtteordninger, jf. § 1 pkt. H nr. 10.</article></article><article class="legalArticle" data-lovdata-URL="LTI/forskrift/1996-07-03-1467/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Forskriften trer i kraft straks. Samtidig oppheves regler for tilskott til tiltak for å forebygge konflikter i forholdet mellom reindrift og jordbruk, gitt av Landbruksdepartementet i august 1984.</article></article></main></body></html>