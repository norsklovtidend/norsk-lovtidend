<!DOCTYPE html><html lang="no"><head><title>Forskrift om autorisasjon for installasjon, reparasjon og service av radioutstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:01</dd><dt class="legacyID">Datokode</dt><dd class="legacyID">FOR-1996-03-08-263</dd><dt class="dokid">DokumentID</dt><dd class="dokid">LTI/forskrift/1996-03-08-263</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 5</dd><dt class="dateInForce">I kraft fra</dt><dd class="dateInForce">1996-04-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-1136</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§6-6</li><li>lov/1995-06-23-39/§7-1</li><li>lov/1995-06-23-39/§10-1</li><li>forskrift/1995-12-15-1032/§2</li><li>forskrift/1995-12-15-1032/§3</li></ul></dd><dt class="dateOfPublication">Kunngjort</dt><dd class="dateOfPublication">1996-04-12</dd><dt class="title">Tittel</dt><dd class="title">Forskrift om autorisasjon for installasjon, reparasjon og service av radioutstyr.</dd><dt class="miscInformation">Annet om dokumentet</dt><dd class="miscInformation">Fastsatt av Statens teleforvaltning 8. mars 1996 med hjemmel i lov 23. juni 1995 nr. 39 om telekommunikasjon (teleloven) § 6-6, § 7-1 og § 10-1, jfr. forskrift 15. desember 1995 nr. 1032 om funksjonsdeling innen telemyndigheten § 2 og § 3.</dd><dt class="refid">RefID</dt><dd class="refid">forskrift/1996-03-08-263</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjon for installasjon, reparasjon og service av radioutstyr.<ul class="tocSubUl"><li>Kap I. Innledende bestemmelser<ul class="tocSubUl"><li>§ 1. Virkeområde</li><li>§ 2. Radioutstyr</li><li>§ 3. Krav om autorisasjon</li></ul></li><li>Kap II. Autorisasjon for radioinstallatørvirksomhet<ul class="tocSubUl"><li>§ 4. Installatør og serviceklasser</li><li>§ 5. Krav til utdanning og praksis i radioinstallatørvirksomhet (kvalifisert person)</li><li>§ 6. Krav til radioinstallatørvirksomhet</li><li>§ 7. Reparasjons- og servicevirksomhet</li><li>§ 8. Dokumentasjon av serviceytelse</li></ul></li><li>Kap III. Generelle bestemmelser<ul class="tocSubUl"><li>§ 9. Søknad om autorisasjon</li><li>§ 10. Hvem autorisasjonen gjelder for, varighet av autorisasjon, endringer i autorisert virksomhet m.v.</li><li>§ 11. Kontroll av autorisert virksomhet</li><li>§ 12. Klage</li><li>§ 13. Gebyr</li><li>§ 14. Tilbakekalling av autorisasjon</li><li>§ 15. Tvangsbot</li><li>§ 16. Straff og inndragning av utstyr</li><li>§ 17. Utfyllende bestemmelser og dispensasjon</li></ul></li><li>Kap IV. Overgangsbestemmelse og ikrafttreden<ul class="tocSubUl"><li>§ 18. Overgangsbestemmelse</li><li>§ 19. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-08-263" id="dokument"><h1>Forskrift om autorisasjon for installasjon, reparasjon og service av radioutstyr.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-03-08-263/KAPITTEL_1" data-partID="k1"><h2>Kap I. Innledende bestemmelser</h2><article class="legalArticle" data-lovdata-URL="LTI/forskrift/1996-03-08-263/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften omhandler krav til autorisasjon for virksomhet som utfører installasjon, reparasjon og service av radioutstyr.</article></article><article class="legalArticle" data-lovdata-URL="LTI/forskrift/1996-03-08-263/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Radioutstyr</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med radioutstyr forstås i denne forskrift apparat eller innretning – herunder antenne – som sender eller mottar radiosignaler.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Kringkastingsmottaker for lyd eller bilde blir i denne forskrift ikke ansett som radioutstyr.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Krav til installasjon, reparasjon og service av annet teleutstyr framgår av forskrift om autorisasjon for installasjon og service av interne telenett og teleteknisk brukerutstyr ment for tilknytning til offentlig telenett, 8. mars 1996 nr. 262 fastsatt av Statens teleforvaltning.</article></article><article class="legalArticle" data-lovdata-URL="LTI/forskrift/1996-03-08-263/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav om autorisasjon</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Det kreves autorisasjon fra Statens teleforvaltning for å installere eller utføre reparasjon eller service på utstyr som faller inn under denne forskrift, hvis ikke annet er bestemt i eller i medhold av denne forskrift.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Registrerte radioamatører kan uten autorisasjon utføre installasjon, reparasjon og service av eget radioamatørutstyr.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-03-08-263/KAPITTEL_2" data-partID="k2"><h2>Kap II. Autorisasjon for radioinstallatørvirksomhet</h2><article class="legalArticle" data-lovdata-URL="LTI/forskrift/1996-03-08-263/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Installatør og serviceklasser</span></h3><article class="defaultP">Klasse RIA: Installasjon, reparasjon og service av radioutstyr som omfattes av denne forskrift.</article><article class="defaultP">Klasse RIB: Reparasjon og service av radioutstyr som omfattes av forskriften med unntak av radioutstyr hvor det er satt krav om individuell tillatelse for bruk (frekvenskonsesjon) som utstyr for bruk i aeromobile og maritime radiotjenester samt landmobile radiosambandsnett, kringkastingssendere og -omformere</article><article class="defaultP">Klasse REA: Installasjon, reparasjon og service av radioutstyr i egen virksomhet.</article></article><article class="legalArticle" data-lovdata-URL="LTI/forskrift/1996-03-08-263/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til utdanning og praksis i radioinstallatørvirksomhet (kvalifisert person)</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Kvalifisert person skal være heltidsansatt i fast stilling i den autoriserte virksomheten.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Kvalifisert person skal gis ansvaret for at virksomheten til enhver tid drives i samsvar med gjeldende bestemmelser.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Statens teleforvaltning kan unnta kvalifisert person fra kravene til utdanning og praksis eller fra kravet om heltidsansettelse for en avgrenset periode for å hindre at autorisert virksomhet må innstilles.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Kvalifisert person må minst ha følgende kompetanse:</article><article class="defaultP">RIA: Tekniske kunnskaper tilsvarende de som kreves ved eksamen fra ingeniørhøgskoles elektronikklinje og minst to års relevant praksis.</article><article class="defaultP">RIB: Tekniske kunnskaper tilsvarende de som kreves ved eksamen fra linje for serviceelektronikere ved videregående skole, samt ett års relevant praksis.</article><article class="defaultP">REA: Tekniske kunnskaper som for klasse RIA eller RIB.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Maritim VHF i lystfartøy og mobiltelefon som krever installasjon kan utføres av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/5/punkt/1/" id="kapittel-2-paragraf-2-ledd-5-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/5/punkt/1/ledd/1/" id="kapittel-2-paragraf-2-ledd-5-punkt-1-ledd-1">autorisert radioinstallatørvirksomhet.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/5/punkt/2/" id="kapittel-2-paragraf-2-ledd-5-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/5/punkt/2/ledd/1/" id="kapittel-2-paragraf-2-ledd-5-punkt-2-ledd-1">konsesjonær/abonnent, forutsatt at det foreligger avtale om at leverandør eller autorisert radioinstallatør utfører nødvendige målinger og forøvrig kontrollerer at installasjonen er utført i samsvar med regler eller anvisninger for slik installasjon.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/5/punkt/3/" id="kapittel-2-paragraf-2-ledd-5-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/5/punkt/3/ledd/1/" id="kapittel-2-paragraf-2-ledd-5-punkt-3-ledd-1">bilelektriker eller person med tilsvarende faglig bakgrunn, forutsatt at det kan dokumenteres at vedkommende har nødvendig opplæring (kurs) forhåndsgodkjent av Statens teleforvaltning, samt har nødvendig instrumentering for måling av strømtilførsel og tilpasning av antenne.</article></article></li></ul></article></article><article class="legalArticle" data-lovdata-URL="LTI/forskrift/1996-03-08-263/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav til radioinstallatørvirksomhet</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Radioinstallatørvirksomheten skal ha personell med nødvendig kompetanse og kjennskap til det radioutstyr virksomheten til enhver tid installerer, eller utfører reparasjon og service på, slik at arbeid som faller inn under denne forskrift blir utført på en faglig forsvarlig måte.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Radioinstallatørvirksomheten må være i besittelse av nødvendige måleinstrumenter slik at installasjon, reparasjon og service kan skje i henhold til gjeldende regler for utstyret og de anvisninger som leverandøren gir. Virksomheten er videre ansvarlig for at nødvendig teknisk utrustning, verktøy, regler og anvisninger som nevnt og øvrig dokumentasjon er tilgjengelig, slik at virksomheten skjer på en faglig forsvarlig måte og i samsvar med eventuelle installasjonsbestemmelser. Statens teleforvaltning kan fastsette nærmere regler for omfanget av denne plikten, herunder plikt til fremtidig reparasjon og service av installert utstyr.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Statens teleforvaltning kan kreve at ansatte i virksomheten gjennomgår nærmere fastsatte kurs for enkelte utstyrstyper og serviceytelser.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Dersom andre myndigheter har fastsatt krav til sertifisering av installasjons- eller servicevirksomhet eller fastsatt særskilte krav til installasjon av eller reparasjon eller service av utstyr, må virksomheten sørge for at de nødvendige sertifikater innehas og at virksomheten skjer i henhold til disse krav.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Radioinstallatørvirksomhet må ikke besitte radioutstyr som ikke er i samsvar med følgende forskrifter fastsatt av Samferdselsdepartementet: forskrift om teleterminalutstyr og satellittjordstasjonsutstyr der det foreligger felles tekniske reguleringer under EØS av 7. september 1994 nr 867, eller forskrift om typegodkjenning av teleterminalutstyr og radioutstyr etter særskilte nasjonale forskrifter av 4. desember 1992 nr. 1134.</article></article><article class="legalArticle" data-lovdata-URL="LTI/forskrift/1996-03-08-263/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Reparasjons- og servicevirksomhet</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Radioinstallatørvirksomheten plikter å forvisse seg om at det kun foretas installasjon av eller reparasjon og service av radioutstyr som følger forskrifter som nevnt i § 6 siste ledd.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Radioinstallatørvirksomhet skal ha teknisk kompetanse til å kunne utføre:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/4/ledd/2/punkt/1/" id="kapittel-2-paragraf-4-ledd-2-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/4/ledd/2/punkt/1/ledd/1/" id="kapittel-2-paragraf-4-ledd-2-punkt-1-ledd-1">Kontroll av at radioutstyrets gitte spesifikasjoner er oppfylt, eventuelt foreta nødvendige justeringer i samsvar med leverandørens veiledning.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/4/ledd/2/punkt/2/" id="kapittel-2-paragraf-4-ledd-2-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/4/ledd/2/punkt/2/ledd/1/" id="kapittel-2-paragraf-4-ledd-2-punkt-2-ledd-1">Målinger for kontroll av at radiotekniske krav til utstyret er i samsvar med relevante forskrifter.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/2/paragraf/4/ledd/2/punkt/3/" id="kapittel-2-paragraf-4-ledd-2-punkt-3"><span class="data-originalId">c.</span><article class="legalP" data-absoluteaddress="/kapittel/2/paragraf/4/ledd/2/punkt/3/ledd/1/" id="kapittel-2-paragraf-4-ledd-2-punkt-3-ledd-1">Installasjonsrelaterte målinger og idriftsettelse av utstyret i henhold til relevante forskrifter.</article></article></li></ul></article></article><article class="legalArticle" data-lovdata-URL="LTI/forskrift/1996-03-08-263/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon av serviceytelse</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Ved reparasjon eller serviceytelse av utstyr skal det fremlegges servicerapport for eier/bruker av utstyret. Servicerapporten skal gi nødvendig informasjon om hvilken reparasjon eller service som er utført og resultatet av denne. Statens teleforvaltning kan fastsette nærmere regler om innholdet i servicerapporter.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1996-03-08-263/KAPITTEL_3" data-partID="k3"><h2>Kap III. Generelle bestemmelser</h2><article class="legalArticle" data-lovdata-URL="LTI/forskrift/1996-03-08-263/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknad om autorisasjon</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Søknad om autorisasjon skal skje på fastsatt skjema vedlagt kopier av vitnemål, attester m.v.</article></article><article class="legalArticle" data-lovdata-URL="LTI/forskrift/1996-03-08-263/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Hvem autorisasjonen gjelder for, varighet av autorisasjon, endringer i autorisert virksomhet m.v.</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Autorisasjon gjelder for virksomhet på én adresse. Virksomhet som utøves under annet navn eller adresse, for eksempel virksomhet ved filial, krever egen autorisasjon.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Autorisasjon gis skriftlig. Det må ikke utføres autorisasjonspliktig virksomhet før autorisasjon er mottatt.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Autorisasjonen gis en varighet på 4 år.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Endringer i personell eller virksomhet, herunder adresseendring eller opphør av virksomhet eller andre forhold som kan berøre forutsetningene for autorisasjonen, skal straks meldes til Statens teleforvaltning.</article></article><article class="legalArticle" data-lovdata-URL="LTI/forskrift/1996-03-08-263/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll av autorisert virksomhet</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Etter anmodning fra Statens teleforvaltning plikter autorisert virksomhet, innen fastsatt frist, å sende inn oppgave over utstyr som er installert eller reparert.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Statens teleforvaltning eller den som Statens teleforvaltning bemyndiger, kan til enhver tid foreta kontroll for å klarlegge om forskriftens bestemmelser, eller vedtak fattet med hjemmel i forskriften, er oppfylt.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Pålegg om utbedring av mangler skal være utført innen tidsfrister angitt av Statens teleforvaltning.</article></article><article class="legalArticle" data-lovdata-URL="LTI/forskrift/1996-03-08-263/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Klage over enkeltvedtak fattet av Statens teleforvaltning avgjøres av Statens teleforvaltningsråd. Klage av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet innstilling til vedtak.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Vedtak i klagesak kan ikke påklages videre, jf forvaltningsloven § 28, 1. ledd, annet punktum.</article></article><article class="legalArticle" data-lovdata-URL="LTI/forskrift/1996-03-08-263/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Gebyr</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Den autoriserte virksomhet må betale årlig gebyr, jf forskrift om gebyr m.v. til Statens teleforvaltning 19. januar 1996 nr 118, fastsatt av Samferdselsdepartementet. Ved endring av gebyrsatser gjelder disse fra første forfall etter at endringen er kunngjort.</article></article><article class="legalArticle" data-lovdata-URL="LTI/forskrift/1996-03-08-263/§14" data-name="§14" data-partID="§14" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tilbakekalling av autorisasjon</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Autorisasjon kan trekkes tilbake ved vesentlige eller gjentatte overtredelser av forskriften eller bestemmelser gitt i medhold av forskriften.</article></article><article class="legalArticle" data-lovdata-URL="LTI/forskrift/1996-03-08-263/§15" data-name="§15" data-partID="§15" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tvangsbot</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">For å sikre at enkeltvedtak etter denne forskrift overholdes kan Statens teleforvaltning bestemme at den vedtaket retter seg mot skal betale en daglig løpende bot til staten til forholdet er rettet på.</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Vedtak om tvangsbot er tvangsgrunnlag for utlegg, jf teleloven § 10-3 annet ledd.</article></article><article class="legalArticle" data-lovdata-URL="LTI/forskrift/1996-03-08-263/§16" data-name="§16" data-partID="§16" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Straff og inndragning av utstyr</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Overtredelse av forskriften er straffbar med hjemmel i teleloven, jf § 10-4 og kan medføre inndragning av utstyr etter straffelovgivningens inndragningsbestemmelser.</article></article><article class="legalArticle" data-lovdata-URL="LTI/forskrift/1996-03-08-263/§17" data-name="§17" data-partID="§17" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Utfyllende bestemmelser og dispensasjon</span></h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Statens teleforvaltning kan gi utfyllende bestemmelser til, og hvor særskilte grunner foreligger, dispensere fra denne forskrift.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1996-03-08-263/KAPITTEL_4" data-partID="k4"><h2>Kap IV. <i>Overgangsbestemmelse og ikrafttreden</i></h2><article class="legalArticle" data-lovdata-URL="LTI/forskrift/1996-03-08-263/§18" data-name="§18" data-partID="§18" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Overgangsbestemmelse</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Virksomhet som er autorisert som Radioinstallatør (RIA) etter forskrift om autorisasjon for innførsel, omsetning ved salg eller på annen måte, utleie o.l., installasjon og service av radioteknisk utstyr av 4. desember 1992 nr 1135, fastsatt av Samferdselsdepartementet, vil fortsatt være autorisert i klasse RIA ved ikrafttreden av denne forskrift, mens radioinstallatører som ønsker å endre autorisasjon til klasse RIB må gi skriftlig melding om dette.</article></article><article class="legalArticle" data-lovdata-URL="LTI/forskrift/1996-03-08-263/§19" data-name="§19" data-partID="§19" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Denne forskrift trer i kraft 15. april 1996.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Fra samme tid oppheves følgende forskrifter fastsatt av Samferdselsdepartementet: forskrift av 4. desember 1992 nr. 1135 om autorisasjon for innførsel, omsetning ved salg eller på annen måte, utleie o.l., installasjon og service av radioteknisk utstyr og forskrift av 4. desember 1992 nr. 1136 om autorisasjon for innførsel, omsetning ved salg eller på annen måte, utleie o.l., installasjon og service av teleteknisk brukerutstyr og linjenett ment for tilknytning til de offentlige telenett.</article></article></section></main></body></html>