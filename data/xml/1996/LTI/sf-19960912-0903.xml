<!DOCTYPE html><html lang="no"><head><title>Forskrift om innførsel, transport og annen håndtering av materiale som er smittefarlig for mennesker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1996-09-12-903</dd><dt class="dokid">DokumentID</dt><dd class="dokid">LTI/forskrift/1996-09-12-903</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 17</dd><dt class="dateInForce">I kraft fra</dt><dd class="dateInForce">1997-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-4</li><li>lov/1994-08-05-55/§4-1</li></ul></dd><dt class="dateOfPublication">Kunngjort</dt><dd class="dateOfPublication">1996-10-10</dd><dt class="title">Tittel</dt><dd class="title">Forskrift om innførsel, transport og annen håndtering av materiale som er smittefarlig for mennesker.</dd><dt class="miscInformation">Annet om dokumentet</dt><dd class="miscInformation">Fastsatt av Statens helsetilsyn 12. september 1996 med hjemmel i lov av 5. august 1994 nr. 55 om vern mot smittsomme sykdommer (smittevernloven) § 4-4 og § 4-1 sjette ledd.</dd><dt class="refid">RefID</dt><dd class="refid">forskrift/1996-09-12-903</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innførsel, transport og annen håndtering av materiale som er smittefarlig for mennesker.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Ansvar for transport og annen håndtering</li><li>§ 5. Innførsel</li><li>§ 6. Dispensasjon fra innførselsforbudet</li><li>§ 7. Destruksjon m.m.</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-09-12-903" id="dokument"><h1>Forskrift om innførsel, transport og annen håndtering av materiale som er smittefarlig for mennesker.</h1><article class="legalArticle" data-lovdata-URL="LTI/forskrift/1996-09-12-903/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften har til formål å sikre at innførsel, transport og annen håndtering av materiale som er smittefarlig for mennesker foregår forsvarlig slik at smittefaren blir så liten som mulig.</article></article><article class="legalArticle" data-lovdata-URL="LTI/forskrift/1996-09-12-903/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Bestemmelsene gjelder for enhver transport og annen håndtering av smittefarlig materiale herunder innpakking, merking, avsendelse, mottak, utpakking og registrering, med unntak av transport og annen håndtering internt i en institusjon.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bestemmelsene gjelder også innførsel av smittefarlig materiale, herunder transport og annen håndtering i forbindelse med innførsel.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Lik omfattes ikke av forskriften.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Næringsmidler omfattes ikke.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Avfall, herunder problemavfall med mulig smittefare omfattes ikke.</article></article><article class="legalArticle" data-lovdata-URL="LTI/forskrift/1996-09-12-903/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med smittefarlig materiale menes i denne forskriften materiale som inneholder eller kan inneholde patogener. Med patogener menes mikroorganismer inkludert bakterier, virus, rikettsier, parasitter, sopp, samt rekombinante, hybride eller mutante mikroorganismer, som er kjent eller det er sannsynlig å tro kan forårsake sykdom hos mennesker som utsettes for dem.</article></article><article class="legalArticle" data-lovdata-URL="LTI/forskrift/1996-09-12-903/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for transport og annen håndtering</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Enhver som transporterer eller på annen måte håndterer, jf § 2, smittefarlig materiale skal påse at dette foregår forsvarlig og i overensstemmelse med de til enhver tid gjeldende bestemmelser og retningslinjer på området.</article></article><article class="legalArticle" data-lovdata-URL="LTI/forskrift/1996-09-12-903/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innførsel</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er forbudt å innføre smittefarlig materiale, jf § 3, som;<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">kan inneholde smittestoff som normalt ikke forekommer innenfor landets grenser,</article></article></li><li><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">kan gi årsak til en allmennfarlig smittsom sykdom hos mennesker.</article></article></li></ul></article></article><article class="legalArticle" data-lovdata-URL="LTI/forskrift/1996-09-12-903/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon fra innførselsforbudet</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Statens helsetilsyn kan gi dispensasjon for innførsel av materiale som er forbudt å innføre etter § 5.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dispensasjon kan gis en institusjon eller et laboratorium for et bestemt tidsrom, for bestemte materialer, eller for en enkelt forsendelse. Statens helsetilsyn kan også sette øvrige vilkår for dispensasjonen.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Dispensasjonen kan tilbakekalles dersom særlige smitteforhold gjør dette nødvendig.</article></article><article class="legalArticle" data-lovdata-URL="LTI/forskrift/1996-09-12-903/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Destruksjon m.m.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kommunestyret kan bestemme at smittefarlig materiale som ikke er forsvarlig pakket og merket, eller hvor pakken er beskadiget, eller som innføres i strid med bestemmelsene i denne forskrift kan returneres, beslaglegges eller destrueres uten å åpnes. I hastesaker kan kommunelegen utøve den myndighet kommunestyret har etter denne paragraf, jf smittevernloven § 4-1.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Smittevernlovens § 4-1 øvrige bestemmelser gjelder tilsvarende for vedtak etter denne bestemmelse så langt de passer.</article></article><article class="legalArticle" data-lovdata-URL="LTI/forskrift/1996-09-12-903/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft 1. januar 1997.</article></article></main></body></html>