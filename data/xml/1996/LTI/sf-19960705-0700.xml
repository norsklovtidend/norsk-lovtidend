<!DOCTYPE html><html lang="no"><head><title>Forskrift om forhåndsundersøkelse av arbeidstakere innen helsevesenet – antibiotikaresistente bakterier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:36</dd><dt class="legacyID">Datokode</dt><dd class="legacyID">FOR-1996-07-05-700</dd><dt class="dokid">DokumentID</dt><dd class="dokid">LTI/forskrift/1996-07-05-700</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 13</dd><dt class="dateInForce">I kraft fra</dt><dd class="dateInForce">1996-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§3-2</li><li>lov/1994-08-05-55/§3-9</li><li>lov/1994-08-05-55/§4-2</li><li>lov/1994-08-05-55/§7-11</li></ul></dd><dt class="dateOfPublication">Kunngjort</dt><dd class="dateOfPublication">1996-08-02</dd><dt class="title">Tittel</dt><dd class="title">Forskrift om forhåndsundersøkelse av arbeidstakere innen helsevesenet – antibiotikaresistente bakterier.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 5. juli 1996 med hjemmel i lov av 5. august 1994 nr. 55 om vern mot smittsomme sykdommer § 3-2, § 3-9, § 4-2 fjerde ledd og § 7-11 første ledd.</dd><dt class="refid">RefID</dt><dd class="refid">forskrift/1996-07-05-700</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forhåndsundersøkelse av arbeidstakere innen helsevesenet – antibiotikaresistente bakterier.<ul class="tocSubUl"><li>§ 1. Forskriftens formål</li><li>§ 2. Virkeområde</li><li>§ 3. Institusjonsledelsens ansvar</li><li>§ 4. Plikt til undersøkelse</li><li>§ 5. Undersøkelsens omfang og nærmere retningslinjer</li><li>§ 6. Unntak fra undersøkelsesplikten</li><li>§ 7. Forbud mot utførelse av arbeid</li><li>§ 8. Klage over vedtak om forbud mot utførelse av arbeid</li><li>§ 9. Økonomi</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-07-05-700" id="dokument"><h1>Forskrift om forhåndsundersøkelse av arbeidstakere innen helsevesenet – antibiotikaresistente bakterier.</h1><article class="legalArticle" data-lovdata-URL="LTI/forskrift/1996-07-05-700/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften har til formål å motvirke spredning av antibiotikaresistente sykdomsfremkallende bakterier i sykehus og andre helseinstitusjoner.</article></article><article class="legalArticle" data-lovdata-URL="LTI/forskrift/1996-07-05-700/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder undersøkelse for antibiotikaresistente sykdomsfremkallende bakterier av personer som skal tiltre eller gjeninntre i stilling i sykehus og andre helseinstitusjoner som omfattes av sykehusloven § 1 første ledd nr. 1 og sykehjem etter kommunehelsetjenesteloven § 1-3 andre ledd nr. 5.</article></article><article class="legalArticle" data-lovdata-URL="LTI/forskrift/1996-07-05-700/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Institusjonsledelsens ansvar</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Institusjonens ledelse har plikt til å påse at bestemmelsene gitt i eller i medhold av denne forskrift overholdes og at nødvendige undersøkelser og eventuelt forbud mot utførelse av arbeid gjennomføres.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Pliktene etter bestemmelsene gitt i eller i medhold av denne forskrift skal inngå som ledd i institusjonens infeksjonskontrollprogram, jf. forskrift om smittevern i helseinstitusjoner §§ 2-1 og 2-2.</article></article><article class="legalArticle" data-lovdata-URL="LTI/forskrift/1996-07-05-700/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Plikt til undersøkelse</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Personer som:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">har arbeidet i helsevesenet i utlandet, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">har vært innlagt i helseinstitusjon i utlandet,</article></article></li></ul><p class="leddfortsettelse">skal før tiltredelse eller gjeninntredelse i stilling i helseinstitusjon som nevnt i § 2 gjennomgå undersøkelse for antibiotikaresistente sykdomsfremkallende bakterier.</p></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Når det er påkrevet av hensyn til smittevernet, kan Statens helsetilsyn bestemme at også personer som har vært i andre risikosituasjoner for å få en infeksjon med antibiotikaresistente sykdomsfremkallende bakterier enn de som er nevnt i første ledd skal undersøkes før tiltredelse eller gjeninntredelse.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Den som kommer inn under bestemmelsene i første eller andre ledd har plikt til å opplyse arbeidsgiver om dette før tiltredelse.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Undersøkelse kan ikke kreves gjennomført før vedkommende er ansatt.</article></article><article class="legalArticle" data-lovdata-URL="LTI/forskrift/1996-07-05-700/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Undersøkelsens omfang og nærmere retningslinjer</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Undersøkelse som nevnt i § 4 kan ikke omfatte endoskopi, biopsi, spinalpunksjon eller andre lignende undersøkelser/inngrep.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Statens helsetilsyn fastsetter hvilke antibiotikaresistente sykdomsfremkallende bakterier det til enhver tid skal undersøkes for, samt nærmere vilkår og retningslinjer for gjennomføringen av slik undersøkelse.</article></article><article class="legalArticle" data-lovdata-URL="LTI/forskrift/1996-07-05-700/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra undersøkelsesplikten</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkeslegen kan bestemme at personer som plikter å la seg undersøke etter denne forskrift, likevel ikke behøver å undersøkes, dersom det er usannsynlig at de kan være smittet med antibiotikaresistente sykdomsfremkallende bakterier og undersøkelse ikke kan anses påkrevd av smittevernhensyn.</article></article><article class="legalArticle" data-lovdata-URL="LTI/forskrift/1996-07-05-700/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot utførelse av arbeid</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Person som har gjennomgått undersøkelse etter § 4 kan ikke tiltre før resultatet av undersøkelsen foreligger.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">En person som etter pliktig undersøkelse finnes å være smitteførende med de antibiotikaresistente sykdomsfremkallende bakterier Statens helsetilsyn har fastsatt undersøkelsesplikt for, skal av institusjonens ledelse forbys å utføre arbeid som kan medføre smittefare så lenge vedkommende er smitteførende.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Institusjonens ledelse skal oppheve forbudet så snart vedkommende ikke lenger er smitteførende og således ikke medfører fare for overføring av antibiotikaresistente bakterier til andre.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Statens helsetilsyn gir nærmere retningslinjer for når en person skal regnes som ikke smitteførende.</article></article><article class="legalArticle" data-lovdata-URL="LTI/forskrift/1996-07-05-700/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage over vedtak om forbud mot utførelse av arbeid</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">En person som er ilagt forbud mot å utføre arbeid i medhold av § 7 kan klage vedtaket inn for fylkeslegen. Fylkeslegen kan i denne forbindelse bestemme at personer som er smitteførende med antibiotikaresistente sykdomsfremkallende bakterier likevel kan utføre arbeid i helsevesenet, dersom det er åpenbart at de i sitt arbeid ikke representerer noen fare for overføring av smitte til andre.</article></article><article class="legalArticle" data-lovdata-URL="LTI/forskrift/1996-07-05-700/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Økonomi</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Institusjonen bærer utgiftene for gjennomføring av undersøkelse etter denne forskrift.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Arbeidstaker som ikke kan tiltre eller gjeninntre i arbeid etter § 7 andre ledd har rett til ytelser etter lov av 17. juni 1966 nr. 12 om folketrygd.</article></article><article class="legalArticle" data-lovdata-URL="LTI/forskrift/1996-07-05-700/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 1. august 1996.</article></article></main></body></html>