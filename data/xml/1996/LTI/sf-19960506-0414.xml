<!DOCTYPE html><html lang="no"><head><title>Forskrift for forvaltning av sel på norskekysten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:32</dd><dt class="legacyID">Datokode</dt><dd class="legacyID">FOR-1996-05-06-414</dd><dt class="dokid">DokumentID</dt><dd class="dokid">LTI/forskrift/1996-05-06-414</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 8</dd><dt class="dateInForce">I kraft fra</dt><dd class="dateInForce">1996-05-06</dd><dt class="changesToDocuments">Endrer</dt><dd class="changesToDocuments"><ul><li>forskrift/1984-11-29-1951</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§4</li><li>lov/1983-06-03-40/§9</li><li>lov/1983-06-03-40/§13</li><li>lov/1983-06-03-40/§24</li><li>lov/1951-12-14-1/§3</li></ul></dd><dt class="dateOfPublication">Kunngjort</dt><dd class="dateOfPublication">1996-06-03</dd><dt class="title">Tittel</dt><dd class="title">Forskrift for forvaltning av sel på norskekysten.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 6. mai 1996 med hjemmel i lov av 3. juni 1983 nr. 40 om saltvannsfiske m.v. § 4, § 9, § 13 og § 24 og lov av 14. desember 1951 nr. 1 om fangst av sel § 3.</dd><dt class="refid">RefID</dt><dd class="refid">forskrift/1996-05-06-414</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for forvaltning av sel på norskekysten.<ul class="tocSubUl"><li>§ 1. Formål</li><li>§ 2. Stedlig virkeområde</li><li>§ 3. Saklig virkeområde</li><li>§ 4. Jaktforbud</li><li>§ 5. Unntak fra jaktforbudet</li><li>§ 6. Unntak fra helgedagsfredningen</li><li>§ 7. Avlivingsmåte</li><li>§ 8. Meldeplikt ved avliving av sel</li><li>§ 9. Straffebestemmelse</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-05-06-414" id="dokument"><h1>Forskrift for forvaltning av sel på norskekysten.</h1><article class="legalArticle" data-lovdata-URL="LTI/forskrift/1996-05-06-414/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med forvaltningen av sel på norskekysten er å sikre livskraftige selbestander. Innenfor denne rammen kan selene beskattes som en fornybar ressurs, og bestandene reguleres ut fra økologiske og samfunnsmessige hensyn.</article></article><article class="legalArticle" data-lovdata-URL="LTI/forskrift/1996-05-06-414/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stedlig virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder innenfor den norske fiskerigrense utenfor det norske fastland.</article></article><article class="legalArticle" data-lovdata-URL="LTI/forskrift/1996-05-06-414/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saklig virkeområde</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Forskriften gjelder for sel av alle arter.</article></article><article class="legalArticle" data-lovdata-URL="LTI/forskrift/1996-05-06-414/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Jaktforbud</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å fange, jage, drepe eller skade sel.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Uten hensyn til forbudet i første ledd kan Fiskeridirektøren gi tillatelse til seljakt i områder hvor bestandene vurderes som jaktbare. Tillatelse skal ikke gis i kaste- og dieperioder.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tillatelse skal gis til bestemt person og bestemt område, og skal gis for et bestemt antall sel og for et bestemt tidsrom, innenfor jakttidsrammene 2. januar – 30. april og 1. august – 30. september. Forøvrig kommer § 32 første og andre punktum i lov av 28. mai 1989 nr. 38 om viltet til anvendelse.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Det kan stilles krav om avlagt skyteprøve før tillatelse gis.</article></article><article class="legalArticle" data-lovdata-URL="LTI/forskrift/1996-05-06-414/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak fra jaktforbudet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Sel som gjør skade på fiskeredskaper og oppdrettsanlegg i sjøen kan avlives. Avlivning kan foretas av eier, bruker eller annen som har tilsyn med redskapet eller anlegget.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Før felling skal det i rimelig utstrekning forsøkes andre tiltak for å avverge skade. Avlives mordyr i yngletiden bør avkommet også om mulig avlives av dyrevernsmessige hensyn.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Sel som oppholder seg i vassdrag der det går laks, sjøørret eller sjørøye kan avlives etter tillatelse i det enkelte tilfelle av Fiskeridirektøren eller den han bemyndiger.</article></article><article class="legalArticle" data-lovdata-URL="LTI/forskrift/1996-05-06-414/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Unntak fra helgedagsfredningen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fangst av kystsel er unntatt fra helgedagsfredningen, jfr. § 13 femte ledd i lov av 3. juni 1983 nr. 40 om saltvannsfiske og lov av 24. februar 1995 nr. 12 om helligdager og helligdagsfreden.</article></article><article class="legalArticle" data-lovdata-URL="LTI/forskrift/1996-05-06-414/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avlivingsmåte</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ved avlivning av sel skal det utvises den største hensynsfullhet og anvendes humane avlivingsmetoder for å hindre unødige lidelser for dyrene.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">For avliving av sel gjelder følgende regler:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/ledd/2/punkt/1/" id="paragraf-7-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/7/ledd/2/punkt/1/ledd/1/" id="paragraf-7-ledd-2-punkt-1-ledd-1">Det er kun tillatt å anvende skytevåpen med riflet løp og ammunisjon med ekspanderende kule og anslagsverdi på minst 200 kgm på 100 meters hold.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/ledd/2/punkt/2/" id="paragraf-7-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/7/ledd/2/punkt/2/ledd/1/" id="paragraf-7-ledd-2-punkt-2-ledd-1">Det er forbudt å fange eller avlive sel ved bruk av line, garn, saks, ruse eller annen form for felle. Det er forbudt å bruke skytevåpen med glatt løp eller å bruke hakapik eller slagkrok til avliving.</article></article></li></ul></article></article><article class="legalArticle" data-lovdata-URL="LTI/forskrift/1996-05-06-414/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Meldeplikt ved avliving av sel</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Enhver som foretar avliving av sel i henhold til bestemmelsene i denne forskriften skal rapportere dette til Fiskeridirektoratet. Avliving med hjemmel i § 5 skal rapporteres straks.</article></article><article class="legalArticle" data-lovdata-URL="LTI/forskrift/1996-05-06-414/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straffebestemmelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forsettlig eller uaktsom overtredelse av bestemmelsene i denne forskriften straffes i henhold til § 53 i lov av 3. juni 1983 nr. 40 om saltvannsfiske m.v.</article></article><article class="legalArticle" data-lovdata-URL="LTI/forskrift/1996-05-06-414/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskriften trer i kraft straks. Samtidig oppheves midlertidig forskrift av 29. november 1984 nr. 1951 om fredning av sel på norskekysten.</article></article></main></body></html>