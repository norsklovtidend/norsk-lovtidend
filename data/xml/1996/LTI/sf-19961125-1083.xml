<!DOCTYPE html><html lang="no"><head><title>Forskrift om organisering og finansiering av ambulansebåttjenesten og skyssbåttjenesten for helsepersonell.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1996-11-25-1083</dd><dt class="dokid">DokumentID</dt><dd class="dokid">LTI/forskrift/1996-11-25-1083</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 21</dd><dt class="dateInForce">I kraft fra</dt><dd class="dateInForce">1997-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-19-57/§3</li><li>lov/1982-11-19-66/§1-4</li><li>lov/1982-11-19-66/§6-9</li><li>lov/1966-06-17-12/§2-6</li></ul></dd><dt class="dateOfPublication">Kunngjort</dt><dd class="dateOfPublication">1996-12-12</dd><dt class="title">Tittel</dt><dd class="title">Forskrift om organisering og finansiering av ambulansebåttjenesten og skyssbåttjenesten for helsepersonell.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 25. november 1996 med hjemmel i lov av 19. juni 1969 nr. 57 om sykehus § 3 siste ledd, lov av 19. november 1982 nr. 60 om helsetjenesten i kommunene § 1-4 og § 6-9 og lov av 17. juni 1966 nr. 12 om folketrygd § 2-6 nr. 1 og 3.</dd><dt class="refid">RefID</dt><dd class="refid">forskrift/1996-11-25-1083</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om organisering og finansiering av ambulansebåttjenesten og skyssbåttjenesten for helsepersonell.<ul class="tocSubUl"><li>§ 1. Formål og omfang</li><li>§ 2. Planlegging</li><li>§ 3. Driftsopplegg</li><li>§ 4. Godtgjørelse</li><li>§ 5. Avskrivninger</li><li>§ 6. Utbetaling</li><li>§ 7. Forkjøpsrett</li><li>§ 8. Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/1996-11-25-1083" id="dokument"><h1>Forskrift om organisering og finansiering av ambulansebåttjenesten og skyssbåttjenesten for helsepersonell.</h1><article class="legalArticle" data-lovdata-URL="LTI/forskrift/1996-11-25-1083/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål og omfang</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift skal sikre at nødvendig syketransport og skyss av helsepersonell med båt samordnes med den fylkeskommunale ambulansebåttjeneste, slik at disse tjenester blir en driftsmessig og ressursmessig tilfredsstillende felles tjeneste.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften omfatter båter som inngår i fylkeskommunal ambulansetjeneste etter lov om sykehus § 1 og som også benyttes ved syketransport og skyss av helsepersonell.</article></article><article class="legalArticle" data-lovdata-URL="LTI/forskrift/1996-11-25-1083/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Planlegging</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Fylkeskommunen skal planlegge ambulansebåttjenesten i samarbeid med kommunene og fylkestrygdekontoret, slik at ambulansebåttjenesten også kan dekke behov for syketransport og skyss av helsepersonell med båt.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ambulansebåttjenesten skal dekke tilfeller som krever så hurtig og effektiv medisinsk behandling at bruk av mer tidkrevende transportmidler kan medføre fare for pasientens liv eller helse, eller når det er helt nødvendig med en mer skånsom transport enn det som kan skje med annen båt.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Planen skal omfatte fartsområde, stasjonering, båtbehov, bemanning og beredskapsplan, antatt omfang av ambulanseoppdrag, syketransport- og skyssoppdrag for helsepersonell, og beregning av kostnader, herunder eventuelle båtkjøp og andre investeringer. Planen skal angi behov for faste ambulansebåter, behov for ambulansebåter til leilighetsskyss, og krav til båtenes responderingstid. Planen skal også inneholde retningslinjer for bruk av ambulansebåt til syketransport og skyssoppdrag for andre.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Planen bør løpende ha en tidshorisont på minst 5 år, og bør revideres senest hvert femte år.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Dersom det ikke oppnås enighet mellom fylkeskommunen, fylkestrygdekontoret og en eller flere kommuner om fartsområde, stasjonering, båtbehov, og bemanning/beredskapsplan, legges saken fram for fylkesmannen til avgjørelse. Fylkeslegens uttalelse skal i så fall innhentes.</article></article><article class="legalArticle" data-lovdata-URL="LTI/forskrift/1996-11-25-1083/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Driftsopplegg</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fylkeskommunen kan på grunnlag av vedtatt plan innhente anbud om ambulansebåttjeneste, syketransport og skyssbåttjeneste for helsepersonell. Anbud innhentes etter lov om offentlige anskaffelser av 27. november 1992 nr. 116, jf forskrift om tildeling av kontrakter om offentlige tjenestekjøp av 1. juli 1994 nr. 540.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fylkeskommunens forslag til drift av ambulansebåttjenesten, herunder driftsbudsjett og forslag til skyssgodtgjørelse, skal forelegges fylkestrygdekontoret til uttalelse.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Fylkeskommunen avgjør hvilket anbud som skal velges.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det skal inngås skriftlig avtale med den person eller det firma som står bak det valgte ambulansebåtanbud. Rettigheter og plikter etter disse forskrifter og vedtatt plan, skal innarbeides i avtalen. Det skal fastsettes oppsigelsesbetingelser i avtalen.</article></article><article class="legalArticle" data-lovdata-URL="LTI/forskrift/1996-11-25-1083/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godtgjørelse</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fylkeskommunen fastsetter skyssgodtgjørelsen for ambulansebåttjenesten.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fylkestrygdekontoret fastsetter godtgjørelsen for syketransport og skyss av helsepersonell som folketrygden har finansieringsansvaret for.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Til grunn for fastsettelsen av skyssgodtgjørelsen legges faste og variable kostnader for ambulansebåten. Skyssgodtgjørelsen fastsettes årlig. Finanskostnader skal ikke tas med. I stedet tas avskrivninger med, jf § 5.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Skyssgodtgjørelsen fastsettes som en kilometertakst.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Det skal vanligvis gjelde samme kilometertakst for ambulansetransport, syketransport og skyss av helsepersonell. Det kan fastsettes særskilt kilometertakst for andre brukere som minst må dekke variable kostnader og vanligvis ikke settes lavere enn halvparten av den takst som fastsettes for ambulansebåttjenesten og/eller for syketransport- og skyssbåttjenesten.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Ved beregning av skyssgodtgjørelsen fordeles de faste og variable kostnader på en beregnet kjørt distanse pr år. Også kjøring for andre enn fylkeskommunen og trygdeetaten tas med i denne beregningen.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Kilometertaksten kan justeres i løpet av året ved vesentlige endringer i kjøregrunnlaget. Dette gjelder ved både høyere og lavere kjøregrunnlag. Dersom utkjørt distanse avviker vesentlig fra beregnet kjørt distanse, kan det foretas et årlig etteroppgjør. Eventuelt kan avviket hensyntas gjennom endring av følgende års kilometertakst.</article><article class="legalP" data-absoluteaddress="/paragraf/4/ledd/8/" id="paragraf-4-ledd-8">Skyssgodtgjørelsen til ambulansebåt som har avtale om leilighetsskyss, er begrenset til godtgjørelse etter avtalt kilometertakst pr tur.</article></article><article class="legalArticle" data-lovdata-URL="LTI/forskrift/1996-11-25-1083/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avskrivninger</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Til grunn for beregning av avskrivninger for en ambulansebåt fastsettes et avskrivningsgrunnlag.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For nye ambulansebåter settes avskrivingsgrunnlaget til fartøyets kostpris. Avskrivningsgrunnlaget for øvrige ambulansebåter settes til regnskapsmessig nedskrevet verdi i henhold til båtens siste godkjente regnskap, dog ikke høyere enn verdi ved offentlig godkjent takst avholdt innen 6 måneder før tilbudsfristens utløp.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Investeringer i ambulansebåt som gjelder andre formål enn ambulansetransport, kan ikke tas med i avskrivningsgrunnlaget.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Dersom en ambulansebåt selges for å anskaffe en ny og salgssummen viser at båtens verdifall er mindre enn akkumulerte avskrivninger, skal denne gevinsten gå til fradrag i den nye båtens avskrivningsgrunnlag. Ved utregning av gevinsten skal takst av eventuelle innredninger og oppgraderinger som ikke er tatt med i beregningen av skyssgodtgjørelse, trekkes fra.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Dersom båten tidligere er benyttet i ambulansebåttjeneste for det offentlige, skal den bokførte verdi da båten ble tatt ut av tjenesten, legges til grunn som avskrivningsgrunnlag.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Avskrivninger beregnes lineært med inntil 10% pr år av avskrivningsgrunnlaget.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Denne bestemmelse er ikke til hinder for at båteier kan godkjenne et lavere avskrivningsgrunnlag.</article></article><article class="legalArticle" data-lovdata-URL="LTI/forskrift/1996-11-25-1083/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Krav om godtgjørelse for ambulanseoppdrag fremsettes for fylkeskommunen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Krav om godtgjørelse for oppdrag i forbindelse med syketransport eller skyss av helsepersonell som folketrygden har finansieringsansvaret for, fremsettes for trygdekontoret. Trygdekontoret kan inngå avtale med båteier om direkte oppgjør for reise som dekkes etter folketrygdloven § 2-6 nr 1 og 3. Rikstrygdeverket fastsetter nærmere regler for direkte oppgjør.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Krav om godtgjørelse for oppdrag som kommunen har finansieringsansvaret for, fremsettes for kommunen.</article></article><article class="legalArticle" data-lovdata-URL="LTI/forskrift/1996-11-25-1083/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forkjøpsrett</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom båteier beslutter å selge ambulansebåt mens avtalen løper, eller innen to måneder etter avtalens utløp, har fylkeskommunen forkjøpsrett.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Det samme gjelder dersom båteieren dør eller vesentlig misligholder sine forpliktelser i avtaleperioden.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Fylkeskommunen kan unnlate å benytte sin forkjøpsrett, dersom ny eier overtar driften av båten. Forutsetningen er at ny båteier godkjennes av fylkeskommunen og at salgsbetingelsene ikke medfører økte kilometertakster.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Fylkeskommunen kan benytte sin rett etter denne bestemmelse til fordel for tredjemann. Avtalen med tidligere båteier blir automatisk hevet når fylkeskommunen har benyttet sin rett.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Denne bestemmelse gjelder ikke ved tvangssalg etter tvangsfullbyrdelsesloven eller når båteiers bo kommer inn under insolvensbehandling etter konkursloven.</article></article><article class="legalArticle" data-lovdata-URL="LTI/forskrift/1996-11-25-1083/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og overgangsregler</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft 1. januar 1997.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Følgende overgangsregler skal gjelde:</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Fylkeskommunen må si opp driftsavtaler inngått før 1. januar 1997 ved forskriftens ikrafttreden, med de frister som fremgår av avtalen. Hvis det ikke er fastsatt oppsigelsesfrist i avtalen, skal avtalen sies opp med en rimelig frist som ikke kan settes kortere enn seks måneder.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">For avtaler som er inngått før 1. januar 1997 og som har en fast løpetid utover 1. januar 1998, legges forskriften til grunn dersom båteier aksepterer dette.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Dersom det ikke foreligger spesielle grunner, har nåværende parter som får sin avtale oppsagt fortrinnsrett til ny avtale etter disse forskrifter.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Ved nye avtaler med tidligere avtaleparter settes avskrivningsgrunnlaget til regnskapsmessig nedskrevet verdi i henhold til båtens siste godkjente regnskap, dog ikke høyere enn verdi ved offentlig godkjent takst avholdt innen 6 måneder før anbudsfristens utløp.</article><article class="legalP" data-absoluteaddress="/paragraf/8/ledd/7/" id="paragraf-8-ledd-7">Investeringer i ambulansebåten som gjelder andre formål enn ambulansetransport, kan ikke tas med i avskrivningsgrunnlaget.</article><article class="legalP" data-absoluteaddress="/paragraf/8/ledd/8/" id="paragraf-8-ledd-8">Ved nye avtaler som inngås etter oppsigelse etter denne paragraf kan avskrivningstiden for båten tilpasses løpetiden for nødvendige lån som har finansiert båten. Avskrivningstiden for avtaler med fortrinnsrett må tilpasses løpetiden for nødvendig lån som har finansiert båten.</article></article></main></body></html>