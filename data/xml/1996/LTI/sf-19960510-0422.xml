<!DOCTYPE html><html lang="no"><head><title>Forskrift om reisegaranti og stiftelsen Reisegarantifondet (Reisegarantiforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:24</dd><dt class="legacyID">Datokode</dt><dd class="legacyID">FOR-1996-05-10-422</dd><dt class="dokid">DokumentID</dt><dd class="dokid">LTI/forskrift/1996-05-10-422</dd><dt class="ministry">Departement</dt><dd class="ministry"><ul><li>Nærings- og energidepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 8</dd><dt class="dateInForce">I kraft fra</dt><dd class="dateInForce">1996-05-10</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-03-15-638</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-08-25-57/§11-6</li></ul></dd><dt class="dateOfPublication">Kunngjort</dt><dd class="dateOfPublication">1996-06-03</dd><dt class="titleShort">Korttittel</dt><dd class="titleShort">Reisegarantiforskriften</dd><dt class="title">Tittel</dt><dd class="title">Forskrift om reisegaranti og stiftelsen Reisegarantifondet (Reisegarantiforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 10. mai 1996 med hjemmel i lov av 25. august 1995 nr. 57 om pakkereiser § 11-6. Jf. Rdir. 90/314/EØF art 7. Fremmet av Nærings- og energidepartementet.</dd><dt class="refid">RefID</dt><dd class="refid">forskrift/1996-05-10-422</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om reisegaranti og stiftelsen Reisegarantifondet (Reisegarantiforskriften).<ul class="tocSubUl"><li>§ 1. Reisegarantifondets formål og organisering</li><li>§ 2. Reisegarantifondets kapital</li><li>§ 3. Reisegarantifondets styre</li><li>§ 4. Garantiplikt</li><li>§ 5. Garantistillelse – den individuelle garanti</li><li>§ 6. Innbetaling til fondet – den kollektive garanti</li><li>§ 7. Unntak fra garantiplikten</li><li>§ 8. Fastsettelse av høyere garanti</li><li>§ 9. Endring av beregningssatsene</li><li>§ 10. Innsendelse av opplysninger – kontroll med garantiene</li><li>§ 11. Opplysningsplikt i annonser mv</li><li>§ 12. Reisegarantifondets regress</li><li>§ 13. Bortfall av retten til å drive garantipliktig virksomhet</li><li>§ 14. Opptak av lån</li><li>§ 15. Forretningsfører</li><li>§ 16. Nærmere regler</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-05-10-422" id="dokument"><h1>Forskrift om reisegaranti og stiftelsen Reisegarantifondet (Reisegarantiforskriften).</h1><article class="legalArticle" data-lovdata-URL="LTI/forskrift/1996-05-10-422/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Reisegarantifondets formål og organisering</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Reisegarantifondets formål er å administrere garantiordningen etter lov av 25. august 1995 nr. 57 om pakkereiser (pakkereiseloven).</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Reisegarantifondet er organisert som en privat stiftelse etter lov av 23. mai 1980 nr. 11 om stiftelser, jf. pakkereiseloven § 11-2 annet ledd.</article></article><article class="legalArticle" data-lovdata-URL="LTI/forskrift/1996-05-10-422/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Reisegarantifondets kapital</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Reisegarantifondets kapital utgjøres av de beløp som innbetales til Fondet i medhold av denne forskrift.</article></article><article class="legalArticle" data-lovdata-URL="LTI/forskrift/1996-05-10-422/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Reisegarantifondets styre</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Reisegarantifondet skal ha et styre som består av tre til fem medlemmer. Nærings- og energidepartementet oppnevner styrets leder, som skal ha kvalifikasjoner som dommer. Barne- og familiedepartementet oppnevner ett styremedlem og Den Norske Reisebransjeforening oppnevner ett styremedlem. Øvrige medlemmer oppnevnes av Nærings- og energidepartementet etter innstilling fra berørte organisasjoner.</article></article><article class="legalArticle" data-lovdata-URL="LTI/forskrift/1996-05-10-422/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Garantiplikt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Plikt til å stille reisegaranti påhviler:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">arrangør. Som arrangør anses den som tilrettelegger pakkereiser, jf pakkereiseloven § 2-1, og som tilbyr eller selger slike enten direkte eller gjennom formidler. Vedkommende regnes likevel ikke som arrangør når virksomheten bare utøves leilighetsvis og ikke er ledd i næringsvirksomhet.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">formidler av pakkereise for utenlandsk arrangør med mindre det godtgjøres at arrangøren selv har stilt garanti. Som formidler anses den som tilbyr eller selger pakkereiser som er tilrettelagt av en arrangør.</article></article></li></ul></article></article><article class="legalArticle" data-lovdata-URL="LTI/forskrift/1996-05-10-422/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Garantistillelse – den individuelle garanti</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den garantipliktige etter § 4 skal stille individuell garanti overfor Reisegarantifondet. Slik garanti skal stilles av bank eller forsikringsselskap. Reisegarantifondets styre kan godta at det stilles annen betryggende sikkerhet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For virksomhet som tilrettelegger, tilbyr eller selger pakkereiser utelukkende for mål i Norge skal garantien lyde på kr 50.000.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">For virksomhet som tilrettelegger, tilbyr eller selger pakkereiser for mål utenfor Norge skal det stilles garanti basert på en omsetning for salg av slike reiser, beregnet ut fra:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/3/punkt/1/" id="paragraf-5-ledd-3-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/3/punkt/1/ledd/1/" id="paragraf-5-ledd-3-punkt-1-ledd-1">gjennomsnittlig budsjettert omsetning i de tre sammenhengende kalendermåneder der den andre måneden skal være den hvor det er budsjettert med høyest reisevirksomhet for kommende år, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/3/punkt/2/" id="paragraf-5-ledd-3-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/3/punkt/2/ledd/1/" id="paragraf-5-ledd-3-punkt-2-ledd-1">dersom budsjettet for de tre månedene viser lavere tall enn det som fremgår av siste års regnskap for de tre tilsvarende høysesongmåneder, legges de aktuelle regnskapstall til grunn, med mindre styret finner at den budsjetterte omsetning bør legges til grunn.</article></article></li></ul></article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Omsetning som nevnt i foregående ledd utgjør den garantiforpliktende omsetning og garantiens størrelse fastsettes i henhold til følgende skala:<table><tbody><tr><td data-text-align="left" data-vertical-align="top">Garantiforpliktende omsetning under</td><td data-text-align="left" data-vertical-align="top">kr 250.000</td><td data-text-align="left" data-vertical-align="top">kr 250.000</td></tr><tr><td data-text-align="left" data-vertical-align="top">og deretter:</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">100% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 250.000 og</td><td data-text-align="left" data-vertical-align="top">kr 2.000.000</td></tr><tr><td data-text-align="left" data-vertical-align="top">75% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 2.000.000 og</td><td data-text-align="left" data-vertical-align="top">kr 5.000.000</td></tr><tr><td data-text-align="left" data-vertical-align="top">50% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 5.000.000 og</td><td data-text-align="left" data-vertical-align="top">kr 20.000.000</td></tr></tbody></table></article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Av garantiforpliktende omsetning som overstiger kr 20.000.000 skal det stilles en garanti som er like stor som det overskytende beløp.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Virksomheter som tilrettelegger, tilbyr eller selger pakkereiser både for mål i og utenfor Norge, skal bare stille garanti etter fjerde ledd ovenfor. Dersom bare en mindre del av den garantiforpliktende omsetning skriver seg fra pakkereiser for mål utenfor Norge, kan styret etter søknad fra den garantipliktige bestemme at det bare skal stilles garanti etter annet ledd ovenfor, eller at beregningsgrunnlaget skal fastsettes på grunnlag av en nærmere fordeling av omsetningen fra pakkereiser for mål i og utenfor Norge.</article></article><article class="legalArticle" data-lovdata-URL="LTI/forskrift/1996-05-10-422/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innbetaling til fondet – den kollektive garanti</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den garantipliktige etter § 4 skal innbetale til Reisegarantifondet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">for virksomhet som tilrettelegger, tilbyr eller selger pakkereiser utelukkende for mål i Norge; 2% av garantibeløpet som fremgår av § 5 annet ledd,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">for virksomhet som tilrettelegger, tilbyr eller selger pakkereiser for mål utenfor Norge; 2% av minimumsgarantien som fremgår av § 5 tredje ledd, og deretter:<table><tbody><tr><td data-text-align="left" data-vertical-align="top">1,00% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 250.000 og</td><td data-text-align="left" data-vertical-align="top">kr 1.000.000</td></tr><tr><td data-text-align="left" data-vertical-align="top">0,75% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 1.000.000 og</td><td data-text-align="left" data-vertical-align="top">kr 2.000.000</td></tr><tr><td data-text-align="left" data-vertical-align="top">0,50% av garantiforpliktende</td><td data-text-align="left" data-vertical-align="top" /><td data-text-align="left" data-vertical-align="top" /></tr><tr><td data-text-align="left" data-vertical-align="top">omsetning mellom</td><td data-text-align="left" data-vertical-align="top">kr 2.000.000 og</td><td data-text-align="left" data-vertical-align="top">kr 5.000.000</td></tr></tbody></table><br />0,25% av garantiforpliktende omsetning over kr 5.000.000, begrenset oppad til kr 15.000.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Innbetaling skal første gang skje samtidig med garantistillelsen, og senere innen 1. desember hvert år for det påfølgende driftsår. Beløp over kr 25.000 kan deles i to innbetalinger pr år; den første innbetalingen forskuddsvis senest 1. desember og den annen innen 1. mai i driftsåret.</article></article><article class="legalArticle" data-lovdata-URL="LTI/forskrift/1996-05-10-422/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak fra garantiplikten</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Reisegarantifondets styre kan etter en konkret vurdering gjøre unntak fra plikten til å stille garanti, eller fastsette lavere garantibeløp enn det som følger av §§ 5 og 6, dersom de reisende på annen måte må anses tilfredsstillende sikret.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Hvor virksomheten på årsbasis er sterkt varierende i omfang, kan styret etter søknad bestemme at den individuelle garantien skal nedsettes eller la den falle bort for den tid virksomheten er redusert eller ikke drives.</article></article><article class="legalArticle" data-lovdata-URL="LTI/forskrift/1996-05-10-422/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fastsettelse av høyere garanti</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom det for en virksomhet oppstår risiko for tap som ikke dekkes av den individuelle garanti, kan styret fastsette en høyere garanti enn det som følger av § 5 annet og fjerde ledd. Dette gjelder også ved vesentlig økning i omsetningsvolumet i kalenderåret. Arrangøren plikter å gi de opplysninger som er nødvendige for å vurdere om garantien skal økes.</article></article><article class="legalArticle" data-lovdata-URL="LTI/forskrift/1996-05-10-422/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endring av beregningssatsene</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Reisegarantifondets styre skal løpende vurdere beregningssatsene og skal innen 31. oktober hvert år skriftlig rapportere til departementet om det er behov for å endre disse.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Dersom det inntrer ekstraordinære forhold som tilsier en endring av beregningssatsene, skal styret straks rapportere om dette til Nærings- og energidepartementet.</article></article><article class="legalArticle" data-lovdata-URL="LTI/forskrift/1996-05-10-422/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innsendelse av opplysninger – kontroll med garantiene</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Innen 1. desember i året forut for budsjettåret skal den garantipliktige, med mindre Reisegarantifondet i det enkelte tilfelle bestemmer noe annet, sende inn en egenerklæring om budsjettert omsetning. Sammen med egenerklæringen skal det følge revisorbekreftede regnskapstall for foregående år for de tre måneder som nevnt i § 5 tredje ledd bokstav b). Dersom styret ikke har mottatt denne dokumentasjonen innen 1. mars i budsjettåret, anses garantien for utilstrekkelig og virksomheten må stanse. Styret kan i det enkelte tilfelle forlenge fristen med inntil fire uker.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Styret skal sørge for at det på en betryggende måte blir kontrollert at hver enkelt garantistillelse etter § 5 og innbetaling etter § 6 er i samsvar med pakkereiseloven og de vilkår som for øvrig fremgår av denne forskrift.</article></article><article class="legalArticle" data-lovdata-URL="LTI/forskrift/1996-05-10-422/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt i annonser mv</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Arrangører plikter i annonser, salgsbrosjyrer o.l. å opplyse at garanti er stilt i samsvar med pakkereiseloven og denne forskriften.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Reisegarantifondet skal føre kontroll med at informasjonsplikten blir fulgt.</article></article><article class="legalArticle" data-lovdata-URL="LTI/forskrift/1996-05-10-422/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Reisegarantifondets regress</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ved utbetaling fra Reisegarantifondet kan fondet søke regress av den som foranlediget utbetalingen.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Reisegarantifondets styre kan bestemme at regress skal gjøres gjeldende for et mindre beløp, eller at kravet helt skal bortfalle.</article></article><article class="legalArticle" data-lovdata-URL="LTI/forskrift/1996-05-10-422/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Bortfall av retten til å drive garantipliktig virksomhet</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Retten til å tilrettelegge, tilby eller selge pakkereiser, jf. pakkereiseloven § 2-1 opphører en måned før utløpet av oppsigelsestiden for den individuelle garanti, med mindre Reisegarantifondets styre bestemmer noe annet for perioden frem til garantiens utløp.</article></article><article class="legalArticle" data-lovdata-URL="LTI/forskrift/1996-05-10-422/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opptak av lån</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Reisegarantifondets styre kan ved låneopptak skaffe midler til dekning av krav som overstiger fondsmidlene og den enkelte arrangørs garanti.</article></article><article class="legalArticle" data-lovdata-URL="LTI/forskrift/1996-05-10-422/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forretningsfører</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Reisegarantifondets styre kan engasjere den hjelp det finner hensiktsmessig for å administrere garantiordningen. Styret fastsetter nærmere instruks for dette arbeidet.</article></article><article class="legalArticle" data-lovdata-URL="LTI/forskrift/1996-05-10-422/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Nærmere regler</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Reisegarantifondets styre fastsetter nærmere retningslinjer for garantiordningen innen rammen av denne forskrift, herunder nærmere retningslinjer for kontroll med de innsendte oppgaver.</article></article><article class="legalArticle" data-lovdata-URL="LTI/forskrift/1996-05-10-422/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Overtredelse av bestemmelsene i denne forskrift om å stille garanti medfører straff etter pakkereiseloven § 11-7.</article></article><article class="legalArticle" data-lovdata-URL="LTI/forskrift/1996-05-10-422/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Denne forskrift trer i kraft straks. For arrangører som allerede har stilt garanti for 1996, gjelder endringene i beregningsgrunnlaget som innebærer en høyere individuell garanti etter § 5, først fra 1. januar 1997.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">Forskrift av 15. mars 1994 nr. 638 om stiftelsen Reisegarantifondet oppheves.</article></article></main></body></html>