<!DOCTYPE html><html lang="no"><head><title>Forskrift om eksamen ved Diakonhjemmets høgskolesenter, gjeldende fra og med studentopptak høsten 1997.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:23</dd><dt class="legacyID">Datokode</dt><dd class="legacyID">FOR-1996-12-17-1437</dd><dt class="dokid">DokumentID</dt><dd class="dokid">LTI/forskrift/1996-12-17-1437</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 10</dd><dt class="dateInForce">I kraft fra</dt><dd class="dateInForce">Studentopptak høsten 1997</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1986-07-11-53</li><li>lov/1995-05-12-22</li></ul></dd><dt class="dateOfPublication">Kunngjort</dt><dd class="dateOfPublication">1997-05-30</dd><dt class="title">Tittel</dt><dd class="title">Forskrift om eksamen ved Diakonhjemmets høgskolesenter, gjeldende fra og med studentopptak høsten 1997.</dd><dt class="miscInformation">Annet om dokumentet</dt><dd class="miscInformation">Fastsatt av Diakonhjemmets høgskolestyre 17. desember 1996 med hjemmel i lov av 11. juli 1986 nr. 53 om eksamensrett for og statstilskudd til private høyskoler (privathøyskoleloven), jf. lov av 12. mai 1995 nr. 22 om universiteter og høgskoler.</dd><dt class="refid">RefID</dt><dd class="refid">forskrift/1996-12-17-1437</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen ved Diakonhjemmets høgskolesenter, gjeldende fra og med studentopptak høsten 1997.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Eksamensformer</li><li>§ 4. Retten til å gå opp til eksamen</li><li>§ 5. Fastsetting av tidspunkt for eksamen</li><li>§ 6. Oppmelding til eksamen</li><li>§ 7. Fritak fra eksamen</li><li>§ 8. Vurderingsform</li><li>§ 9. Hjelpemidler</li><li>§ 10. Særordninger</li><li>§ 11. Vurdering av veiledet praksis</li><li>§ 12. Sensur</li><li>§ 13. Begrunnelse for og klage over karakterfastsetting</li><li>§ 14. Annulering av eksamen eller prøve</li><li>§ 15. Vitnemål og karakterutskrift</li><li>§ 16. Retningslinjer m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1996-12-17-1437" id="dokument"><h1>Forskrift om eksamen ved Diakonhjemmets høgskolesenter, gjeldende fra og med studentopptak høsten 1997.</h1><article class="legalArticle" data-lovdata-URL="LTI/forskrift/1996-12-17-1437/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskriftene er fastsatt av Diakonhjemmets høgskolestyre (17. desember 1996) i medhold av lov om eksamensrett for og statstilskudd til private høyskoler (privathøyskoleloven) av 11. juli 1986 nr. 53.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Vi viser for øvrig til lov av 12. mai 1995 nr. 22 om universiteter og høgskoler og forskrift fra Kirke-, utdannings- og forskningsdepartementet av 31. januar 1996 nr. 255 om oppheving og videreføring av forskrifter om eksamen, forskrifter om eksamensklage, forskrifter om grader og godkjenning av utdanning samt opptaksforskrifter i forbindelse med ikrafttreden av ny lov om universiteter og høgskoler av 12. mai 1995 nr. 22.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Hver enkelt avdeling ved høgskolesenteret har før dette vedtatt utfyllende regler og administrative bestemmelser med hjemmel i tidligere lover og forskrifter fastsatt av departementet. De er nå opphevet ved departementets forskrift av 31. januar 1996 nr. 255 og erstattet av disse forskriftene og de retningslinjene som hører med.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Enkelte studier er regulert av rammeplaner. Bestemmelsene i slike er overordnet disse forskriftene, med mindre departementet bestemmer noe annet.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Disse forskriftene gjelder for alle eksamener for godkjente studier ved Diakonhjemmets høgskolesenter. De gjelder både der hvor karakteren føres på vitnemålet og der hvor den inngår som en del av den samlede eksamenskarakteren.</article></article><article class="legalArticle" data-lovdata-URL="LTI/forskrift/1996-12-17-1437/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I forskriftene og retningslinjene gjelder følgende definisjoner:</article><article class="defaultP"><i>Student:</i> Student er den som er tatt opp til et av høgskolens studier på grunnlag av de opptakskrav som stilles til de enkelte utdanningstilbud ved høgskolesenteret.</article><article class="defaultP"><i>Rammeplan:</i> Rammeplan er betegnelsen for en nasjonal plan som beskriver mål, innhold og organisering av yrkesrettede studier. Planer for andre, mindre omfattende fag eller studier kan også kalles rammeplaner i de tilfellene departementet finner det ønskelig eller nødvendig å fastsette felles rammer.</article><article class="defaultP"><i>Forskrifter:</i> Forskrifter er den prinsipielle delen av reglementet for eksamen. Forskriftene angir de overordnede rammene eller grunnleggende prinsippene for eksamensreglementet.</article><article class="defaultP"><i>Retningslinjer:</i> Retningslinjer er regler for ulike sider ved forberedelsene til, gjennomføringen av og etterarbeidet ved ulike eksamener. De er utformet på bakgrunn av de prinsippene som forskriftene trekker opp.</article><article class="defaultP"><i>Studieplan:</i> Studieplan er en plan som utarbeides for utdanningstilbud ved høgskolesenteret hvor det ikke foreligger sentralt fastsatte rammer for innholdet i studiet.</article><article class="defaultP"><i>Fagplan:</i> Fagplan er en plan med nærmere beskrivelser av innhold i og organisering av de utdanninger som er regulert ved rammeplaner.</article><article class="defaultP"><i>Vekttall:</i> Vekttall er et mål for omfanget av et kurs i forhold til normert studietid. 1 vekttall utgjør 2 ukers studentarbeid. 20 vekttall tilsvarer 1 års normert studietid.</article><article class="defaultP"><i>Eksamen:</i> Eksamen er en skriftlig, praktisk og/eller muntlig prøve som gir grunnlag for fastsettelse av karakter på vitnemålet, og som har ekstern sensor.<ul class="defaultList"><li><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Hver eksamen bør normalt være relatert til et materiale som i omfang tilsvarer minst 4 vekttall i utdanningen.</article></article></li></ul></article><article class="defaultP"><i>Klagenemnd:</i> Høgskolestyret kan selv oppnevne en klagenemnd som avgjør klager på vegne av styret. Høgskolestyret gir en generell instruks som fastsetter klagenemndas saksområde.</article></article><article class="legalArticle" data-lovdata-URL="LTI/forskrift/1996-12-17-1437/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensformer</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Følgende eksamensformer kan benyttes: Skriftlig skoleeksamen, skriftlig hjemmeeksamen, større skriftlige arbeider, muntlig skoleeksamen og/eller en kombinasjon av disse.</article></article><article class="legalArticle" data-lovdata-URL="LTI/forskrift/1996-12-17-1437/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Retten til å gå opp til eksamen</span></h2><article class="numberedLegalP" data-numerator="1" data-absoluteaddress="/paragraf/4/nummer/1/" id="paragraf-4-nummer-1">1. Alle studenter som har gjennomført studiet i samsvar med de regler og planer som til enhver tid gjelder for studiet, har rett til å gå opp til eksamen. Skolepenger og/eller eksamensavgift må være betalt.</article><article class="numberedLegalP" data-numerator="2" data-absoluteaddress="/paragraf/4/nummer/2/" id="paragraf-4-nummer-2">2. En student som ikke består eksamen, har ikke rett til å fremstille seg mer enn to ganger til i samme fag/kurs/emne. Dersom studenten tar et studieår om igjen, teller det som en gang. En student som ikke får godkjent sitt andre eksamensforsøk, har ikke krav på å gå opp for tredje gang før ved den påfølgende ordinære eksamen i tilsvarende fag. Høgskolerektor kan i særlige tilfeller og på særlige vilkår gi dispensasjon fra denne bestemmelsen.</article><article class="numberedLegalP" data-numerator="3" data-absoluteaddress="/paragraf/4/nummer/3/" id="paragraf-4-nummer-3">3. En student som har bestått eksamen, men som ønsker å forbedre karakteren i et fag, kan avlegge ny eksamen en gang i dette faget. Dette skal skje ved neste ordinære eksamen. Dersom studie- eller fagplaner i mellomtiden er forandret, skal eksamen avlegges ut fra de planene som gjelder når den nye eksamen blir avlagt.<article class="legalP" data-absoluteaddress="/paragraf/4/nummer/3/ledd/1/" id="paragraf-4-nummer-3-ledd-1">Når en student har avlagt eksamen på nytt, gjelder den beste karakteren.</article></article></article><article class="legalArticle" data-lovdata-URL="LTI/forskrift/1996-12-17-1437/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastsetting av tidspunkt for eksamen</span></h2><article class="numberedLegalP" data-numerator="1" data-absoluteaddress="/paragraf/5/nummer/1/" id="paragraf-5-nummer-1">1. Tid og sted for eksamen skal normalt fremgå av timeplanen. Studierektor fastsetter endelig tid og sted, og det skal gjøres kjent for studentene senest tre måneder før eksamensdatoen. Ved deltidsstudier kan denne tidsfristen fravikes, men kunngjøringen skal normalt ikke skje senere enn en måned før eksamensdatoen.</article><article class="numberedLegalP" data-numerator="2" data-absoluteaddress="/paragraf/5/nummer/2/" id="paragraf-5-nummer-2">2. For studenter som ikke har bestått eksamen, eller som har hatt lovlig fravær fra ordinær eksamen, avholdes ny eksamen innen utgangen av påfølgende semester eller så snart høgskolen anser det som mulig.</article></article><article class="legalArticle" data-lovdata-URL="LTI/forskrift/1996-12-17-1437/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppmelding til eksamen</span></h2><article class="numberedLegalP" data-numerator="1" data-absoluteaddress="/paragraf/6/nummer/1/" id="paragraf-6-nummer-1">1. Hver enkelt student må selv gjøre seg kjent med tid, sted og reglement for eksamen. Opplysningene kan kunngjøres på ulik måte fra avdeling til avdeling.</article><article class="numberedLegalP" data-numerator="2" data-absoluteaddress="/paragraf/6/nummer/2/" id="paragraf-6-nummer-2">2. Når skolepenger og/eller eksamensavgiften er betalt, blir alle heltidsstudenter betraktet som oppmeldt til eksamen i det semesteret hvor eksamen finner sted i henhold til studieplanen. For ulike grupper av deltidsstudenter gjelder særskilte bestemmelser.</article><article class="numberedLegalP" data-numerator="3" data-absoluteaddress="/paragraf/6/nummer/3/" id="paragraf-6-nummer-3">3. Høgskolestyret fastsetter regler om adgang til eksamen i fag/kurs/emner ved studier der studenten ikke er tatt opp.</article><article class="numberedLegalP" data-numerator="4" data-absoluteaddress="/paragraf/6/nummer/4/" id="paragraf-6-nummer-4">4. Ved noen utdanninger skjer ikke oppmeldingen til eksamen automatisk. Da er studenten selv ansvarlig for å melde seg opp innen fastsatte frister. Oppmeldingen må skje skriftlig til den instans ved avdelingen som har ansvar for eksamensavviklingen.</article></article><article class="legalArticle" data-lovdata-URL="LTI/forskrift/1996-12-17-1437/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fritak fra eksamen</span></h2><article class="numberedLegalP" data-numerator="1" data-absoluteaddress="/paragraf/7/nummer/1/" id="paragraf-7-nummer-1">1. En student kan få fritak fra eksamen eller prøve når det godtgjøres at tilsvarende eksamen eller prøve er avlagt ved samme eller annen institusjon. Studierektor fritar etter uttalelse fra faglærer. Det kan også innvilges fritak på grunnlag av annen relevant eksamen/prøve på tilsvarende nivå.</article><article class="numberedLegalP" data-numerator="2" data-absoluteaddress="/paragraf/7/nummer/2/" id="paragraf-7-nummer-2">2. Søknad om fritak fra eksamen eller prøve må være fremsatt senest innen 8 uker etter at studiet er påbegynt. Fritak fra eksamen eller prøve skal fremgå på vitnemål og karakterutskrift. Her skal også grunnlaget for fritaket angis.</article></article><article class="legalArticle" data-lovdata-URL="LTI/forskrift/1996-12-17-1437/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vurderingsform</span></h2><article class="numberedLegalP" data-numerator="1" data-absoluteaddress="/paragraf/8/nummer/1/" id="paragraf-8-nummer-1">1. Vurderingsformen skal fremgå av fagplan eller studieplan.</article><article class="numberedLegalP" data-numerator="2" data-absoluteaddress="/paragraf/8/nummer/2/" id="paragraf-8-nummer-2">2. Det benyttes normalt tallkarakterer med 1.0 som beste og 4.0 som dårligste karakter for bestått eksamen. Det skilles mellom tideler. Karakteren bestått/ikke bestått kan benyttes i enkelte fag/emner, men ikke i et omfang som overstiger halvparten av utdanningen regnet i vekttall.</article><article class="numberedLegalP" data-numerator="3" data-absoluteaddress="/paragraf/8/nummer/3/" id="paragraf-8-nummer-3">3. Ved eksamener hvor endelig karakter fastsettes på grunnlag av flere delkarakterer, skal det tydelig fremgå av fagplan eller studieplan hvordan den endelige sluttkarakter fastsettes.</article></article><article class="legalArticle" data-lovdata-URL="LTI/forskrift/1996-12-17-1437/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Hjelpemidler</span></h2><article class="numberedLegalP" data-numerator="1" data-absoluteaddress="/paragraf/9/nummer/1/" id="paragraf-9-nummer-1">1. Tillatte hjelpemidler under eksamen skal være oppgitt på forhånd i fagplanene for hver utdanning og tydelig fremgå av eksamensoppgaven.</article><article class="numberedLegalP" data-numerator="2" data-absoluteaddress="/paragraf/9/nummer/2/" id="paragraf-9-nummer-2">2. Bruk av hjelpemidler som ikke er tillatt, betraktes som fusk. Det å være i besittelse av ikke tillatte hjelpemidler etter at eksamen er igangsatt, betraktes som forsøk på fusk.</article></article><article class="legalArticle" data-lovdata-URL="LTI/forskrift/1996-12-17-1437/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Særordninger</span></h2><article class="numberedLegalP" data-numerator="1" data-absoluteaddress="/paragraf/10/nummer/1/" id="paragraf-10-nummer-1">1. Studenter som har behov for særordninger i forbindelse med gjennomføringen av eksamen, kan sende skriftlig søknad om slike ordninger til studierektor senest 4 uker før eksamen. Søknaden må inneholde dokumentasjon i form av legeattest eller attest fra en annen sakkyndig person. Attesten skal inneholde opplysninger om graden av nedsatt yteevne i forhold til den aktuelle eksamenssituasjonen.</article><article class="numberedLegalP" data-numerator="2" data-absoluteaddress="/paragraf/10/nummer/2/" id="paragraf-10-nummer-2">2. Studierektor kan på bakgrunn av dokumenterte behov innvilge ulike særordninger når dette kan skje uten at det medfører urimelig belastninger av praktisk og/eller økonomisk art for avdelingen. I særlige tilfeller kan dette også inkludere bruken av annet språk enn norsk.</article></article><article class="legalArticle" data-lovdata-URL="LTI/forskrift/1996-12-17-1437/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Vurdering av veiledet praksis</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">For de utdanninger der gjennomføringen av praktiske/kliniske studier er gjenstand for en faglig vurdering, fastsetter avdelingsrådet hvordan denne vurderingen skal skje.</article></article><article class="legalArticle" data-lovdata-URL="LTI/forskrift/1996-12-17-1437/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Sensur</span></h2><article class="numberedLegalP" data-numerator="1" data-absoluteaddress="/paragraf/12/nummer/1/" id="paragraf-12-nummer-1">1. Ved alle eksamener skal det være minst to sensorer. Ekstern sensor og faglærer utgjør eksamenskommisjonen. Faglærerne er interne sensorer.</article><article class="numberedLegalP" data-numerator="2" data-absoluteaddress="/paragraf/12/nummer/2/" id="paragraf-12-nummer-2">2. Studierektor oppnevner eksterne sensorer. Ekstern sensor kan ikke være ansatt ved høgskolen eller ha undervist studentene som skal opp til eksamen det studieåret eksamen avvikles. Oppnevningen gjelder også ny eksamen. Avdelingsrådet skal ha melding om hvem som er oppnevnt som eksterne sensorer. Ekstern sensor er oppgavekonsulent.</article><article class="numberedLegalP" data-numerator="3" data-absoluteaddress="/paragraf/12/nummer/3/" id="paragraf-12-nummer-3">3. Høgskolestyret har ansvar for at det oppnevnes klagesensorer for eksamener som i følge fagplan eller studieplan må være bestått for å gå videre i studiet.</article><article class="numberedLegalP" data-numerator="4" data-absoluteaddress="/paragraf/12/nummer/4/" id="paragraf-12-nummer-4">4. Ekstern sensor bør normalt ikke være sensor sammenhengende ved mer enn 3 ordinære eksamener i samme fag.</article></article><article class="legalArticle" data-lovdata-URL="LTI/forskrift/1996-12-17-1437/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Begrunnelse for og klage over karakterfastsetting</span></h2><article class="numberedLegalP" data-numerator="1" data-absoluteaddress="/paragraf/13/nummer/1/" id="paragraf-13-nummer-1">1. Eksamenskandidaten som har fått «ikke bestått» har rett til å få en begrunnelse for sensuren av egne eksamensprestasjoner. Skriftlig krav om dette må fremsettes innen 7 dager (inklusiv søn- og helligdager) etter at studenten er gjort kjent med eller burde gjort seg kjent med sensurvedtaket. Begrunnelsen gis av ekstern sensor.<article class="legalP" data-absoluteaddress="/paragraf/13/nummer/1/ledd/1/" id="paragraf-13-nummer-1-ledd-1">Sensor bør besvare kravet skriftlig eller muntlig innen to uker etter at det er satt frem. Hvis det er utarbeidet egen sensorveiledning, kan studenten be om å få denne etter at karakteren er fastsatt.</article></article><article class="numberedLegalP" data-numerator="2" data-absoluteaddress="/paragraf/13/nummer/2/" id="paragraf-13-nummer-2">2. En student kan levere skriftlig klage over fastsatt karakter til studierektor innen to uker etter at resultatet er gjort kjent. Klagen behandles i første hånd av de samme som hadde ordinær sensur av oppgaven og besvares innen 3 uker. Dersom klageren ikke aksepterer resultatet av denne behandling, som også skal innbefatte begrunnelse for sensurvedtaket, får klageren frist på 10 dager for å meddele om klagen opprettholdes. Opprettholdes klagen, oppnevner høgskolens øverste interne organ 2 nye sensorer.<article class="legalP" data-absoluteaddress="/paragraf/13/nummer/2/ledd/1/" id="paragraf-13-nummer-2-ledd-1">Avgjørelsen som denne klageinstansen fatter, er endelig og kan ikke påklages.</article></article><article class="numberedLegalP" data-numerator="3" data-absoluteaddress="/paragraf/13/nummer/3/" id="paragraf-13-nummer-3">3. Karakterer gitt ved muntlig eksamen og ferdighetsbedømmelse som ikke lar seg etterprøve, kan ikke påklages.</article><article class="numberedLegalP" data-numerator="4" data-absoluteaddress="/paragraf/13/nummer/4/" id="paragraf-13-nummer-4">4. Klage over formelle feil ved eksamensavviklingen må fremsettes skriftlig til høgskolesenterets klagenemnd innen tre uker etter at studenten er kjent med eller burde ha vært kjent med det forhold som begrunner klagen.<article class="legalP" data-absoluteaddress="/paragraf/13/nummer/4/ledd/1/" id="paragraf-13-nummer-4-ledd-1">Styret kan selv være klagenemnd eller det kan oppnevne en egen nemnd.</article><article class="legalP" data-absoluteaddress="/paragraf/13/nummer/4/ledd/2/" id="paragraf-13-nummer-4-ledd-2">Finner klagenemnda feil som kan ha hatt betydning for eksamensresultatet, skal sensurvedtaket oppheves. Nemnda kan kreve ny sensurering eller bestemme at det skal avvikles ny eksamen. Denne avgjørelsen er endelig, og den omfatter den studenten/de studentene som har vært oppe til den eksamen som klagen gjelder.</article></article></article><article class="legalArticle" data-lovdata-URL="LTI/forskrift/1996-12-17-1437/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Annulering av eksamen eller prøve</span></h2><article class="numberedLegalP" data-numerator="1" data-absoluteaddress="/paragraf/14/nummer/1/" id="paragraf-14-nummer-1">1. En student som ved hjelp av uredelig opptreden, har gjennomført en eksamen eller prøve hvor denne opptreden har hatt avgjørende betydning, kan få sin eksamen eller prøve annullert og eventuelle vitnemål erklært ugyldige av styret ved Diakonhjemmets høgskole. Adgangen til slik annullering foreldes ikke.<article class="legalP" data-absoluteaddress="/paragraf/14/nummer/1/ledd/1/" id="paragraf-14-nummer-1-ledd-1">Styret har rett til å ta de skritt som det anser som nødvendige for å effektuere en beslutning om slik annullering. Styret fastsetter også retningslinjer for annulleringen.</article></article><article class="numberedLegalP" data-numerator="2" data-absoluteaddress="/paragraf/14/nummer/2/" id="paragraf-14-nummer-2">2. En student som under eksamensavviklingen blir grepet i fusk eller forsøk på fusk, skal umiddelbart få beskjed om at denne opptredenen vil bli rapportert. Studenten kan velge å avbryte eksamen eller å gjennomføre den. En eventuell sensurering vil likevel ikke finne sted før styret har avgjort saken på grunnlag av saksfremstillingen fra studierektor, innstillingen fra et innstillingsutvalg nedsatt av styret (§ 8 i privathøyskoleloven) og studentens egen forklaring. Dersom studenten blir funnet skyldig, bestemmer styret om studenten skal utvises for alltid, utvises for en bestemt periode eller om vedkommende skal få gå opp til eksamen på et senere tidspunkt uten forutgående utvisning. Styrets avgjørelse kan påklages til klagenemnda. Avgjørelsen i denne nemnda er endelig.</article></article><article class="legalArticle" data-lovdata-URL="LTI/forskrift/1996-12-17-1437/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Vitnemål og karakterutskrift</span></h2><article class="numberedLegalP" data-numerator="1" data-absoluteaddress="/paragraf/15/nummer/1/" id="paragraf-15-nummer-1">1. Studenter som oppfyller kravene i studieplanen eller fagplanen for gradseksamener, yrkesutdanninger eller andre utdanningsprogram som Diakonhjemmets høgskolesenter gir, får utstedt vitnemål.</article><article class="numberedLegalP" data-numerator="2" data-absoluteaddress="/paragraf/15/nummer/2/" id="paragraf-15-nummer-2">2. Det kan også utstedes vitnemål for et studium på minimum 10 vekttall.</article><article class="numberedLegalP" data-numerator="3" data-absoluteaddress="/paragraf/15/nummer/3/" id="paragraf-15-nummer-3">3. Studenter som har gjennomført deler av et studium, kan på forespørsel få karakterutskrift eller annen egnet dokumentasjon for de eksamener som er avlagt.</article></article><article class="legalArticle" data-lovdata-URL="LTI/forskrift/1996-12-17-1437/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Retningslinjer m.v.</span></h2><article class="numberedLegalP" data-numerator="1" data-absoluteaddress="/paragraf/16/nummer/1/" id="paragraf-16-nummer-1">1. På grunnlag av disse forskriftene og de lovene som er nevnt i forskriftene, utarbeider hver avdeling egne utfyllende retningslinjer. Disse retningslinjene skal vedtas av høgskolerådet etter innstilling fra avdelingsrådet.</article><article class="numberedLegalP" data-numerator="2" data-absoluteaddress="/paragraf/16/nummer/2/" id="paragraf-16-nummer-2">2. Ved starten av studiet ved Diakonhjemmets høgskolesenter har studentene rett til å bli gjort kjent med disse forskriftene og de retningslinjene som hører til. Den enkelte avdeling har plikt til å sørge for at denne retten blir imøtekommet.<article class="legalP" data-absoluteaddress="/paragraf/16/nummer/2/ledd/1/" id="paragraf-16-nummer-2-ledd-1">Forskriften gjøres gjeldende for studenter som får studieplass på Diakonhjemmets høgskolesenteret fra og med høsten 1997. (Vedtak i høgskolestyret, sak 40/96).</article></article></article></main></body></html>