<!DOCTYPE html><html lang="no"><head><title>Forskrift om prisopplysning ved transport og salg av elektrisk kraft.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:18</dd><dt class="legacyID">Datokode</dt><dd class="legacyID">FOR-1996-06-07-666</dd><dt class="dokid">DokumentID</dt><dd class="dokid">LTI/forskrift/1996-06-07-666</dd><dt class="ministry">Departement</dt><dd class="ministry"><ul><li>Administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 12</dd><dt class="dateInForce">I kraft fra</dt><dd class="dateInForce">1996-11-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-65/§4-1</li></ul></dd><dt class="dateOfPublication">Kunngjort</dt><dd class="dateOfPublication">1996-07-26</dd><dt class="title">Tittel</dt><dd class="title">Forskrift om prisopplysning ved transport og salg av elektrisk kraft.</dd><dt class="miscInformation">Annet om dokumentet</dt><dd class="miscInformation">Fastsatt av Konkurransetilsynet 7. juni 1996 med hjemmel i lov av 11. juni 1993 nr. 65 om konkurranse i ervervsvirksomhet (konkurranseloven) § 4-1 annet og tredje ledd.</dd><dt class="refid">RefID</dt><dd class="refid">forskrift/1996-06-07-666</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prisopplysning ved transport og salg av elektrisk kraft.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Opplysningsplikt ved avregninger og a konto-regninger</li><li>§ 5. Opplysninger i informasjon og markedsføring</li><li>§ 6. Tilbud med variable kraftpriser</li><li>§ 7. Fullmakter</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1996-06-07-666" id="dokument"><h1>Forskrift om prisopplysning ved transport og salg av elektrisk kraft.</h1><article class="legalArticle" data-lovdata-URL="LTI/forskrift/1996-06-07-666/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftens formål er å fremme god prisinformasjon til forbruker.</article></article><article class="legalArticle" data-lovdata-URL="LTI/forskrift/1996-06-07-666/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder for ervervsdrivende som transporterer og leverer elektrisk kraft til forbruker.</article></article><article class="legalArticle" data-lovdata-URL="LTI/forskrift/1996-06-07-666/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med nettleie menes den pris pr. kWh netteier krever for transporten av kraft gjennom nettet frem til forbruker. Nettleie skal inkludere alle utgifter som den aktuelle forbruker må betale.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Med kraftpris menes den pris pr. kWh den ervervsdrivende krever for salg av elektrisk kraft til forbruker. Kraftprisen skal inkludere alle avgifter som den aktuelle forbruker må betale.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Med fastavgift menes den faste pris forbrukeren årlig må betale i tillegg til nettleie og/eller kraftpris. Fastavgiftene skal kunne identifiseres til enten nettleie og/eller kraftpris og inkludere alle avgifter som den aktuelle forbruker må betale.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Ved all informasjon om priser til forbruker skal betegnelsene nettleie, kraftpris og fastavgift benyttes.</article></article><article class="legalArticle" data-lovdata-URL="LTI/forskrift/1996-06-07-666/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplysningsplikt ved avregninger og a konto-regninger</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">I avregninger til forbruker skal det spesifiseres hvilken nettleie, kraftpris og fastavgift som er lagt til grunn ved avregningen. Det skal også oppgis hvilke priser forbruker må betale i inneværende leveringsperiode.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">På alle a konto-regninger skal det opplyses hvilket årsforbruk a konto-beløpet er beregnet ut ifra. Gjeldende nettleie, kraftpris og fastavgift skal også oppgis.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Har forbruker inngått avtaler om automatisk betaling, skal den ervervsdrivende årlig og ved prisendringer opplyse om gjeldende nettleie, kraftpris og fastavgift, samt hvilket årsforbruk innbetalingsbeløpet er beregnet ut ifra.</article></article><article class="legalArticle" data-lovdata-URL="LTI/forskrift/1996-06-07-666/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger i informasjon og markedsføring</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når det som ledd i ervervsvirksomhet opplyses om priser i annonse eller annen markedsføring som helt eller delvis retter seg til forbruker, skal kraftprisen oppgis.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom det i tillegg til kraftprisen kommer en fastavgift som er uavhengig av forbruk, skal det oppgis gjennomsnittspriser pr. kWh ved forbruk på 10.000, 20.000 og 30.000 kWh.</article></article><article class="legalArticle" data-lovdata-URL="LTI/forskrift/1996-06-07-666/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilbud med variable kraftpriser</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">I tilbud hvor den ervervsdrivende tilbyr kraft basert på variable priser og der fordelingen av forbruket ikke beregnes ut ifra netteiers justerte innmatingsprofil, skal man opplyse om på hvilket grunnlag fordeling av forbruket beregnes. Det skal opplyses om hvordan den variable prisen beregnes.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">I tilbud hvor man opererer med variable priser og hvor man samtidig oppgir gjennomsnittspris på dette tilbudet, skal det redegjøres for de forutsetninger som ligger til grunn for denne beregningen. I slike beregninger bør den ervervsdrivende legge netteiers justerte innmatingsprofil til grunn dersom ikke andre grunner taler imot det.</article></article><article class="legalArticle" data-lovdata-URL="LTI/forskrift/1996-06-07-666/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fullmakter</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Konkurransetilsynet kan fastsette nærmere bestemmelser om gjennomføring og utfylling av forskriften og kan gjøre unntak fra denne.</article></article><article class="legalArticle" data-lovdata-URL="LTI/forskrift/1996-06-07-666/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft 15. november 1996.</article></article></main></body></html>