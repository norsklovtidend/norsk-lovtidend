<!DOCTYPE html><html lang="no"><head><title>Forskrift om produksjonstilskudd til dagsaviser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:38</dd><dt class="legacyID">Datokode</dt><dd class="legacyID">FOR-1996-11-07-1015</dd><dt class="dokid">DokumentID</dt><dd class="dokid">LTI/forskrift/1996-11-07-1015</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 20</dd><dt class="dateInForce">I kraft fra</dt><dd class="dateInForce">1996-11-07, 1997-01-01 tom. 1996-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-05-13-347</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1996-11-28</dd><dt class="title">Tittel</dt><dd class="title">Forskrift om produksjonstilskudd til dagsaviser.</dd><dt class="miscInformation">Annet om dokumentet</dt><dd class="miscInformation">Fastsatt ved Regjeringens res. 7. november 1996 med hjemmel i Stortingets årlige budsjettvedtak. Fremmet av Kulturdepartementet.</dd><dt class="refid">RefID</dt><dd class="refid">forskrift/1996-11-07-1015</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonstilskudd til dagsaviser.<ul class="tocSubUl"><li>§ 1. Forvaltning</li><li>§ 2. Definisjoner</li><li>§ 3. Vilkår for tilskudd</li><li>§ 4. Krav til organisering og drift</li><li>§ 5. Opplagsfastsettelse m.v.</li><li>§ 6. Tilskuddssatser</li><li>§ 7. Avkortningsordninger</li><li>§ 8. Overgangsordninger</li><li>§ 9. Saksbehandling</li><li>§ 10. Støtteutvalget for dagsavisene</li><li>§ 11. Opplysningsplikt</li><li>§ 12. Taushetsplikt</li><li>§ 13. Utbetaling av tilskudd</li><li>§ 14. Nærmere bestemmelser</li><li>§ 15. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1996-11-07-1015" id="dokument"><h1>Forskrift om produksjonstilskudd til dagsaviser.</h1><article class="legalArticle" data-lovdata-URL="LTI/forskrift/1996-11-07-1015/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forvaltning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gir regler om ordningen med produksjonstilskudd til dagsaviser. Tilskuddsordningen forvaltes av Statens medieforvaltning. Tilskuddsmidlene skal benyttes til utgivelse av den avis det søkes tilskudd for.</article></article><article class="legalArticle" data-lovdata-URL="LTI/forskrift/1996-11-07-1015/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med <i>nr. 1-avis</i> forstås avis som kommer ut på et utgiversted med to eller flere konkurrerende aviser og har det største opplaget på stedet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med <i>nr. 2-avis</i> forstås avis som kommer ut på et utgiversted med to eller flere konkurrerende aviser og ikke har det største opplaget på stedet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Med <i>aleneavis</i> forstås avis som kommer ut på et utgiversted uten konkurrerende aviser.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Med <i>bydelsaviser</i> forstås aviser som utgis innenfor en bykommune og som redaksjonelt har sin dekning konsentrert til en begrenset del av denne.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Med <i>utgiversted</i> forstås den kommune der avisen utkommer. En avis som flytter sin hovedredaksjon fra en kommune til en annen, vil ikke uten videre få endret sin status etter denne forskriften.</article></article><article class="legalArticle" data-lovdata-URL="LTI/forskrift/1996-11-07-1015/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For at en avis skal få rett til tilskudd etter denne forskrift må den:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">inneholde overveiende allment nyhets- og aktualitetsstoff som gjør at avisen klart skiller seg fra andre typer publikasjoner.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">ha en ansvarlig redaktør med status som svarer til bestemmelsene i «Redaktørplakaten».</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">ta reell betaling for abonnement, løssalg og annonser etter en offentlig tilgjengelig prisliste.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">ikke sende ut gratiseksemplarer ut over det som tillates etter retningslinjer fastsatt av Statens medieforvaltning.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">selge minst halvparten av sitt godkjente netto opplag gjennom abonnement.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1">i siste kalenderår i gjennomsnitt ikke ha hatt mer enn 50 prosent annonser av det totale volum.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">I tillegg må avisen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1"><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/ledd/1/punkt/1/" id="paragraf-3-ledd-2-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/punkt/1/ledd/1/" id="paragraf-3-ledd-2-punkt-1-ledd-1-punkt-1-ledd-1">utkomme regelmessig med minst tre utgaver per uke med et opplag på minst 2000 eksemplarer, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/1/ledd/1/punkt/2/" id="paragraf-3-ledd-2-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/1/ledd/1/punkt/2/ledd/1/" id="paragraf-3-ledd-2-punkt-1-ledd-1-punkt-2-ledd-1">utkomme regelmessig minst en gang per uke og med minst 48 utgaver per år, ha et opplag på minst 1000 og selge minst halvparten av sitt godkjente opplag innenfor fylket den utkommer i.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1"><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/1/" id="paragraf-3-ledd-2-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/1/ledd/1/" id="paragraf-3-ledd-2-punkt-2-ledd-1-punkt-1-ledd-1">ha et opplag som ikke overstiger 6000 eksemplarer, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/2/" id="paragraf-3-ledd-2-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/2/ledd/1/" id="paragraf-3-ledd-2-punkt-2-ledd-1-punkt-2-ledd-1">være nr. 2-avis og utkomme regelmessig med minst to utgaver per uke med et opplag mellom 2000 og 80000. Det ytes ikke tilskudd for den delen av opplaget som overstiger 60000 eksemplarer.</article></article></li></ul></article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Vilkårene ovenfor må ha vært oppfylt i minst ett kalenderår før tilskudd ytes.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">To eller flere aviser som har mer enn 50 prosent av det redaksjonelle stoffet felles:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/4/punkt/1/" id="paragraf-3-ledd-4-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/4/punkt/1/ledd/1/" id="paragraf-3-ledd-4-punkt-1-ledd-1">skal regnes som en avis dersom de ikke har forskjellige ansvarlige redaktører med status som svarer til bestemmelsene i «Redaktørplakaten» og i noen grad framtrer som selvstendige aviser. Statens medieforvaltning avgjør tvilstilfeller.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/4/punkt/2/" id="paragraf-3-ledd-4-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/4/punkt/2/ledd/1/" id="paragraf-3-ledd-4-punkt-2-ledd-1">kan bare ytes tilskudd for alle utgaver dersom hver av avisene har oppfylt vilkårene i første ledd i minst ett kalenderår og i noen grad har framtrådt som selvstendige aviser.</article></article></li></ul></article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Aviser som utkommer to ganger ukentlig kan i enkelte av årets uker utkomme med bare ett nummer, men samlet antall utgivelser må årlig være minst 96. Kollektivt betalte en bloc abonnement skal ikke telle med i de første 2000 eksemplarene ved fastsettelse av avisens netto opplag.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Dersom redaktørens stilling i forhold til § 3 første ledd nr. 2 eller tredje ledd nr. 1 er uklar, skal Statens medieforvaltning innhente en vurdering fra Norsk Redaktørforening.</article></article><article class="legalArticle" data-lovdata-URL="LTI/forskrift/1996-11-07-1015/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til organisering og drift</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskudd etter denne forskriften ytes bare til avis som er organisert som aksjeselskap. Aviser som mister retten til tilskudd etter denne bestemmelsen går ut av støtteordningen uten overgangstilskudd etter § 8 bokstav a, b eller c.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Aviser der offentlige institusjoner eller myndigheter har reell styringsrett, økonomisk ansvar eller innehar mer enn 49 prosent av eierandelene, er ikke tilskuddsberettiget.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Driver selskapet utover avisdriften tilleggsvirksomhet som utgjør mer enn 1/3 av selskapets omsetning, må tilleggsvirksomheten organiseres i eget aksjeselskap.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Avisen må ikke ha betalt utbytte til aksjonærene i tilskuddsåret. For aviser som inngår i konserndannelser, skal konsernbidrag regnes som utbytte. Aviser i konsernforhold kan betale sin del av morselskapets driftskostnader, begrenset oppad til 1 prosent av avisens driftsinntekter eksklusiv pressestøtte. Statens medieforvaltning har anledning til å be om nærmere dokumentasjon av hvordan administrasjonsavgiften er framkommet. Aviser som mister retten til tilskudd etter denne bestemmelsen, går ut av støtteordningen uten overgangstilskudd etter § 8 og utelukkes fra støtteordningen for en periode på tre år.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Støttemottakende selskap som etter aksjelovens § 1-2 er del av et konsern, skal på forespørsel fra Statens medieforvaltning gi en spesifikasjon over alle vesentlige transaksjoner med andre selskaper i konsernet. Det støttemottakende selskapets forretningsmessige leder, styreformann og eksterne revisor skal samtidig avgi en bekreftelse på at ingen transaksjoner mellom støttemottakende aksjeselskap og dettes mor- og søsterselskaper har avveket fra markedsvilkår til skade for støttemottakeren. Tilsvarende gjelder der morselskapet ikke er organisert som aksjeselskap.</article></article><article class="legalArticle" data-lovdata-URL="LTI/forskrift/1996-11-07-1015/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplagsfastsettelse m.v.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved bedømmelsen av om det skal ytes tilskudd etter § 3, legges for hvert enkelt tilskuddsår foregående års kontrollerte gjennomsnittlige netto opplag til grunn. Opplagsfastsettelsen foregår etter retningslinjer fastsatt av Statens medieforvaltning.</article></article><article class="legalArticle" data-lovdata-URL="LTI/forskrift/1996-11-07-1015/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddssatser</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Produksjonstilskuddet ytes etter forskjellige satser. Satsenes nominelle størrelse og innbyrdes forhold etter denne paragraf fastsettes av Kulturdepartementet ut fra bevilgningene for det enkelte år.<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">For avis som er støtteberettiget etter § 3, andre ledd, nr. 2b ytes produksjonstilskudd i forhold til godkjent netto opplag multiplisert med antall utgivelser per kalenderår.</article><article class="legalP" data-absoluteaddress="/paragraf/6/ledd/1/punkt/1/ledd/2/" id="paragraf-6-ledd-1-punkt-1-ledd-2">Tilskuddsberettigede aviser i Oslo, Bergen, Trondheim og Stavanger, unntatt bydelsaviser, får støtte etter sats I. Riksspredte meningsbærende aviser i Oslo og Bergen kan i tillegg ytes et ekstra tilskudd for de første 20000 eksemplarer av sitt opplag. Størrelsen på avsetningen til det ekstra tilskuddet fastsettes av Kulturdepartementet for det enkelte år innenfor rammen av produksjonstilskuddet.</article><article class="legalP" data-absoluteaddress="/paragraf/6/ledd/1/punkt/1/ledd/3/" id="paragraf-6-ledd-1-punkt-1-ledd-3">Tilskuddsberettigede aviser som utkommer på andre utgiversteder, får tilskuddet beregnet etter sats II.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">Bydelsaviser og aviser som er støtteberettiget etter § 3, annet ledd, nr. 1b og 2a ytes et fast beløp hvis de utkommer med èn utgave per uke. Det gis i tillegg et fast tilskudd for hver utgave utover ukentlig utgivelse.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">På utgiversteder med mer enn en avis hvor alle avisene har opplag mellom 2000 og 6000 og minst to ukentlige utgaver, ytes alle avisene maksimaltilskudd etter § 6.2, uansett utgivelseshyppighet utover to ukentlige utgaver.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/ledd/1/punkt/4/" id="paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/6/ledd/1/punkt/4/ledd/1/" id="paragraf-6-ledd-1-punkt-4-ledd-1">Har nr. 1-avisen opplag over 6000 og utkommer med minst fem utgaver per uke, ytes nr. 2-avisen støtte etter bestemmelsene i § 6.1, men ikke mindre enn maksimaltilskuddet etter § 6.2.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/ledd/1/punkt/5/" id="paragraf-6-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/6/ledd/1/punkt/5/ledd/1/" id="paragraf-6-ledd-1-punkt-5-ledd-1">Nr. 2-avis på steder hvor den ledende avis har opplag over 6000 og færre enn fem ukentlige utgaver, ytes et tilskudd tilsvarende maksimaltilskuddet etter § 6.2.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/6/ledd/1/punkt/6/" id="paragraf-6-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/6/ledd/1/punkt/6/ledd/1/" id="paragraf-6-ledd-1-punkt-6-ledd-1">Til nr. 1- og aleneaviser i Nordland, Troms og Finnmark som er støtteberettiget etter § 3, annet ledd, nr. 1b og 2a ytes støtte etter dobbelt sats.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/6/ledd/1/punkt/7/" id="paragraf-6-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/6/ledd/1/punkt/7/ledd/1/" id="paragraf-6-ledd-1-punkt-7-ledd-1">Aviser som mottar produksjonstilskudd første gang, ytes det første tilskuddsåret et ekstra tilskudd som tilsvarer minimumsbeløpet under § 6.2. Aviser som ytes støtte etter § 6.6 omfattes ikke av denne bestemmelsen.</article></article></li></ul></article></article><article class="legalArticle" data-lovdata-URL="LTI/forskrift/1996-11-07-1015/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avkortningsordninger</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Nr. 2-avis med opplag på 10000 eller mer, får sitt tilskudd redusert dersom avisens opplag utgjør 45 prosent eller mer av opplaget til nr. 1-avisen. Tilskuddet reduseres med 2.25 prosent for hvert prosentpoeng avisens opplag overstiger 45 prosent av nr. 1-avisens opplag.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Tilskuddet per netto opplagseksemplar til en avis skal ikke overstige avisens gjennomsnittlige abonnementspris året før tilskudd ytes.</article></article></li></ul></article><article class="legalArticle" data-lovdata-URL="LTI/forskrift/1996-11-07-1015/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Overgangsordninger</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Avis som har mottatt produksjonstilskudd og som mister retten til dette, skal i en overgangsperiode ytes tilskudd. Følgende retningslinjer gjelder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">Det første året etter at endring har skjedd, får avisen et tilskudd som tilsvarer 2/3 av tilskuddet avisen mottok siste år den var tilskuddsberettiget.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">Det andre året etter at endring har skjedd, får avisen et tilskudd som tilsvarer 1/2 av tilskuddet avisen mottok siste år den var tilskuddsberettiget.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">Det tredje året etter at endring har skjedd, får avisen et tilskudd som tilsvarer 1/3 av tilskuddet avisen mottok siste år den var tilskuddsberettiget.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/8/ledd/1/punkt/4/" id="paragraf-8-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/8/ledd/1/punkt/4/ledd/1/" id="paragraf-8-ledd-1-punkt-4-ledd-1">Ved overgang til nytt støttesystem fastsatt i forskrift av 13. mai 1994 nr. 347 gjelder en overgangsordning. Aviser som får sitt tilskudd redusert med mer enn 50 prosent eller med mer enn en million kroner som følge av nytt støttesystem, vil få bortfallet delvis kompensert i løpet av en periode på tre år. Det første året vil avisen få et ekstra tilskudd som tilsvarer 2/3 av differansen mellom tilskuddet avisen ville fått med tidligere ordning og tilskuddet etter den nye ordningen. Neste år vil 1/2 av denne differansen bli kompensert, og tredje året 1/3 av differansen. Denne overgangsordningen kan avbrytes hvis avisen i løpet av treårsperioden blir berettiget til et høyere ordinært tilskudd enn det som følger av overgangsordningen.</article></article></li></ul></article></article><article class="legalArticle" data-lovdata-URL="LTI/forskrift/1996-11-07-1015/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Før Statens medieforvaltning treffer avgjørelse om tildeling av tilskudd etter denne forskriften, innhentes innstilling fra Støtteutvalget for dagsavisene. I særlige tilfeller kan Statens medieforvaltning gi dispensasjon fra denne forskriften.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Forvaltningsloven kommer til anvendelse på Statens medieforvaltnings saksbehandling etter denne forskriften. Enkeltvedtak fattet av Statens medieforvaltning i henhold til denne forskriften kan påklages til Kulturdepartementet.</article></article><article class="legalArticle" data-lovdata-URL="LTI/forskrift/1996-11-07-1015/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Støtteutvalget for dagsavisene</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Til støtte for Statens medieforvaltning i saksbehandlingen etter § 9 opprettes et støtteutvalg for dagsavisene. Utvalgets medlemmer oppnevnes av Kulturdepartementet for fire år av gangen. Støtteutvalget for dagsavisene skal, foruten de oppgaver som er nevnt i § 9, bistå ved vurderingen av dagsavisenes søknader om tilskudd og de opplysningene avisene gir som grunnlag for søknadene og ellers gi uttalelse i saker etter denne forskriften. Kulturdepartementet fastsetter nærmere regler om utvalgets virksomhet og sammensetning.</article></article><article class="legalArticle" data-lovdata-URL="LTI/forskrift/1996-11-07-1015/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Avis som søker tilskudd, plikter å gi tjenestemann i Statens medieforvaltning eller statsautorisert revisor, oppnevnt av departementet, innsyn i alle forretningspapirer og ellers andre opplysninger som finnes nødvendig til gjennomføring av og kontroll med tilskuddsordningen og til utarbeidelse av statistikk over den økonomiske utviklingen i dagspressen. Unnlatelse av å meddele slike opplysninger eller meddelelse av uriktige opplysninger, kan medføre at avisen fratas retten til tilskudd for bestemte tidsrom. Hvis midlene ikke nyttes etter forutsetningene, vil det bli framsatt krav om tilbakebetaling av tilskuddet. Ubrukte midler kan kreves tilbakeført. Riksrevisjonen har i samsvar med § 17 i Stortingets bevilgningsreglement adgang til å iverksette kontroll med at tilskuddsmidlene benyttes etter forutsetningene. Også Kulturdepartementet har slik kontrolladgang.</article></article><article class="legalArticle" data-lovdata-URL="LTI/forskrift/1996-11-07-1015/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Forvaltningslovens § 13 f om taushetsplikt gjelder for behandling av saker etter denne forskrift i Statens medieforvaltning og Støtteutvalget for dagsavisene.</article></article><article class="legalArticle" data-lovdata-URL="LTI/forskrift/1996-11-07-1015/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling av tilskudd</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Tilskuddet gjelder for ett kalenderår (tilskuddsåret) og opphører fra det tidspunkt avisen slutter å komme ut. Beregning av tilskuddet skjer på grunnlag av oppgaver over konkurranseposisjon, antall utgivelsesdager, spredning og gjennomsnittlig netto opplag i året før tilskuddsåret. Normalt utbetales tilskuddet i form av et forskudd i begynnelsen av året og et sluttbeløp i midten av året når oppgaver fra avisene foreligger.</article></article><article class="legalArticle" data-lovdata-URL="LTI/forskrift/1996-11-07-1015/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Nærmere bestemmelser</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Statens medieforvaltning fastsetter retningslinjer om opplagsfastsettelse, utbetaling av tilskudd og hvilke oppgaver avisene skal sende inn, om attestasjon og kontroll av skjemaer og om regnskapsføring.</article></article><article class="legalArticle" data-lovdata-URL="LTI/forskrift/1996-11-07-1015/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskrift trer i kraft straks og gjelder for behandling av søknader om produksjonstilskudd fra og med 1996. Bestemmelsen i § 4, tredje og femte ledd gis virkning fra 1. januar 1997. § 8 d gis virkning t.o.m. 31. desember 1996.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Kgl.res. av 13. mai 1994 nr. 347 om produksjonstilskudd til dagsaviser oppheves.</article></article></main></body></html>