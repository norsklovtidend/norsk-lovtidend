<!DOCTYPE html><html lang="no"><head><title>Forskrift om tilskudd til innvandrerpublikasjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:12</dd><dt class="legacyID">Datokode</dt><dd class="legacyID">FOR-1996-11-07-1017</dd><dt class="dokid">DokumentID</dt><dd class="dokid">LTI/forskrift/1996-11-07-1017</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 20</dd><dt class="dateInForce">I kraft fra</dt><dd class="dateInForce">Fom. 1996</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-05-25-367</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1996-11-28</dd><dt class="title">Tittel</dt><dd class="title">Forskrift om tilskudd til innvandrerpublikasjoner.</dd><dt class="miscInformation">Annet om dokumentet</dt><dd class="miscInformation">Fastsatt ved Regjeringens res. 7. november 1996 med hjemmel i Stortingets årlige budsjettvedtak. Fremmet av Kulturdepartementet.</dd><dt class="refid">RefID</dt><dd class="refid">forskrift/1996-11-07-1017</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til innvandrerpublikasjoner.<ul class="tocSubUl"><li>§ 1. Formål m.v.</li><li>§ 2. Definisjon m.v.</li><li>§ 3. Vilkår for tilskudd</li><li>§ 4. Tilskuddsberegning</li><li>§ 5. Overgangsordning</li><li>§ 6. Utbetaling av tilskudd</li><li>§ 7. Avgjørelsesmyndighet</li><li>§ 8. Opplysningsplikt</li><li>§ 9. Søknadsskjema og attestasjon</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1996-11-07-1017" id="dokument"><h1>Forskrift om tilskudd til innvandrerpublikasjoner.</h1><article class="legalArticle" data-lovdata-URL="LTI/forskrift/1996-11-07-1017/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål m.v.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder ordningen med tilskudd til innvandrerpublikasjoner. Formålet er å bidra til fremveksten av en innvandrerpresse. Tilskuddet skal hjelpe innvandrere til informasjon og kunnskap om norske samfunnsforhold og egen situasjon. Det er ment å være et virkemiddel i arbeidet for forståelse mellom etniske grupper og kulturer.</article></article><article class="legalArticle" data-lovdata-URL="LTI/forskrift/1996-11-07-1017/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon m.v.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med <i>innvandrerpublikasjon</i> forstås en publikasjon som orienterer innvandrere i Norge om nyheter og aktuelle spørsmål og har hovedredaksjon i Norge.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Statens medieforvaltning avgjør tvilstilfelle etter denne paragrafen etter råd fra Støtteutvalget for innvandrerpublikasjoner, jf § 6.</article></article><article class="legalArticle" data-lovdata-URL="LTI/forskrift/1996-11-07-1017/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For at en publikasjon skal kunne få tilskudd, er det et vilkår at den i minst ett kalenderår før tilskudd ytes har fylt de krav som denne forskrift inneholder. Tilskuddet skal benyttes til utgivelse av den publikasjon det er søkt for. Tilskudd opphører fra det tidspunkt en publikasjon slutter å utkomme.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det kreves at en publikasjon skal<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">utkomme regelmessig og med minst 6 nummer pr. år</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">ha et gjennomsnittlig netto opplag på minst 400 eksemplarer, som er antall eksemplarer som selges som abonnement eller ved løssalg i Norge</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">selge minst 40% av sitt godkjente gjennomsnittlige netto opplag som abonnement</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">ha et gjennomsnittlig sidetall på minst 16 sider pr. utgivelse i løpet av året med A4-format som beregningsgrunnlag</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/2/punkt/5/" id="paragraf-3-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/2/punkt/5/ledd/1/" id="paragraf-3-ledd-2-punkt-5-ledd-1">ta betaling for abonnement, løssalg og annonser etter en offentlig tilgjengelig prisliste</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/3/ledd/2/punkt/6/" id="paragraf-3-ledd-2-punkt-6"><span class="data-originalId">f)</span><article class="legalP" data-absoluteaddress="/paragraf/3/ledd/2/punkt/6/ledd/1/" id="paragraf-3-ledd-2-punkt-6-ledd-1">ha en ansvarlig redaktør med hovedredaksjon i Norge med status som svarer til bestemmelsene i «Redaktørplakaten» og «Vær varsom plakaten»</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/3/ledd/2/punkt/7/" id="paragraf-3-ledd-2-punkt-7"><span class="data-originalId">g)</span><article class="legalP" data-absoluteaddress="/paragraf/3/ledd/2/punkt/7/ledd/1/" id="paragraf-3-ledd-2-punkt-7-ledd-1">orientere innvandrere i Norge om nyheter og aktuelle spørsmål</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/3/ledd/2/punkt/8/" id="paragraf-3-ledd-2-punkt-8"><span class="data-originalId">h)</span><article class="legalP" data-absoluteaddress="/paragraf/3/ledd/2/punkt/8/ledd/1/" id="paragraf-3-ledd-2-punkt-8-ledd-1">vedlegge en erklæring fra redaktøren om at minst 40% av stoffet i avisen har omhandlet norske samfunnsforhold i løpet av året</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/3/ledd/2/punkt/9/" id="paragraf-3-ledd-2-punkt-9"><span class="data-originalId">i)</span><article class="legalP" data-absoluteaddress="/paragraf/3/ledd/2/punkt/9/ledd/1/" id="paragraf-3-ledd-2-punkt-9-ledd-1">vedlegge en erklæring fra redaktøren om at avisen har hatt minst 40% egenprodusert stoff i avisen i løpet av året</article></article></li><li data-li-identifier="j)" data-name="j)"><article class="listArticle" data-absoluteaddress="/paragraf/3/ledd/2/punkt/10/" id="paragraf-3-ledd-2-punkt-10"><span class="data-originalId">j)</span><article class="legalP" data-absoluteaddress="/paragraf/3/ledd/2/punkt/10/ledd/1/" id="paragraf-3-ledd-2-punkt-10-ledd-1">for spesielt små språkgrupper kan støtte til publikasjoner med under 400 eksemplarer som godkjent nettoopplag vurderes dersom ikke andre tilbud eksisterer for denne språkgruppen.</article></article></li><li data-li-identifier="k)" data-name="k)"><article class="listArticle" data-absoluteaddress="/paragraf/3/ledd/2/punkt/11/" id="paragraf-3-ledd-2-punkt-11"><span class="data-originalId">k)</span><article class="legalP" data-absoluteaddress="/paragraf/3/ledd/2/punkt/11/ledd/1/" id="paragraf-3-ledd-2-punkt-11-ledd-1">trykke utgivelsesdato på et lett synlig sted, det samme gjelder publikasjonens navn på norsk, og navnet på den ansvarlige redaktør</article></article></li><li data-li-identifier="l)" data-name="l)"><article class="listArticle" data-absoluteaddress="/paragraf/3/ledd/2/punkt/12/" id="paragraf-3-ledd-2-punkt-12"><span class="data-originalId">l)</span><article class="legalP" data-absoluteaddress="/paragraf/3/ledd/2/punkt/12/ledd/1/" id="paragraf-3-ledd-2-punkt-12-ledd-1">føre regnskap etter norsk lov og i samsvar med god regnskapsskikk. Regnskapene med bilag skal være tilgjengelige i Norge.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Statens medieforvaltning kan i særskilte tilfeller dispensere fra bestemmelsene i denne paragraf.</article></article><article class="legalArticle" data-lovdata-URL="LTI/forskrift/1996-11-07-1017/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddsberegning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskuddsbeløpet beregnes ut fra gjennomsnittlig antall abonnenter multiplisert med antall utgivelser i året før tilskuddsåret. Ingen publikasjon kan motta mer enn 30% av det totale tilskudd som skal fordeles. Det fastsettes et minstetilskudd hvert år. Ingen publikasjon kan motta mindre enn minstetilskuddet.</article></article><article class="legalArticle" data-lovdata-URL="LTI/forskrift/1996-11-07-1017/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overgangsordning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">En publikasjon som har mottatt tilskudd og som mister retten til det, får året etter at endringen har skjedd tilskudd utregnet etter halv sats. Deretter bortfaller tilskuddet helt, dersom det ikke i mellomtiden er skjedd endringer som gjør at publikasjonen igjen tilfredsstiller vilkårene for tilskudd.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved overgang til nytt støttesystem fastsatt i denne forskriften gjelder en overgangsordning. Publikasjoner som får sitt tilskudd redusert med mer enn 50 prosent som følge av nytt støttesystem, vil det første året med nytt støttesystem få et ekstra tilskudd som tilsvarer halvparten av differansen mellom tilskuddet avisen ville fått med tidligere ordning og tilskuddet etter den nye ordningen.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Ved sammenslåing av publikasjoner innenfor samme språkgruppe, vil tilskuddet for den nye publikasjonen bli beregnet etter publikasjonenes gjennomsnittlige antall abonnenter og utgivelseshyppighet i året før tilskuddsåret.</article></article><article class="legalArticle" data-lovdata-URL="LTI/forskrift/1996-11-07-1017/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling av tilskudd</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Utbetaling skjer for hvert kalenderår (tilskuddsåret) og er basert på oppgaver over antall utgivelser og gjennomsnittlig antall abonnenter i året før tilskuddsåret. Endelig utbetaling foretas i løpet av tilskuddsåret når alle søknader er behandlet.</article></article><article class="legalArticle" data-lovdata-URL="LTI/forskrift/1996-11-07-1017/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgjørelsesmyndighet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens medieforvaltning administrerer ordningen. Kulturdepartementet er klageinstans for vedtak om tilskudd.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Før det treffes avgjørelse om tilskudd, innhentes innstilling fra Støtteutvalget for innvandrerpublikasjoner. Støtteutvalget for innvandrerpublikasjoner skal gi Statens medieforvaltning råd om innvandrerpublikasjoner bør få støtte.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Støtteutvalget oppnevnes av Kulturdepartementet for fire år om gangen. Utvalget har fem medlemmer hvorav to oppnevnes etter forslag fra Innvandreravisenes Forbund, en etter forslag fra Norsk Presseforbund, en etter forslag fra Utlendingsdirektoratet og en etter forslag fra Kommunal- og arbeidsdepartementet. Statens medieforvaltning er sekretariat for utvalget.</article></article><article class="legalArticle" data-lovdata-URL="LTI/forskrift/1996-11-07-1017/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">En publikasjon som søker tilskudd, plikter å gi tjenestemann i Statens medieforvaltning eller statsautorisert revisor oppnevnt av departementet, innsyn i alle forretningspapirer og ellers andre opplysninger som finnes nødvendig til gjennomføring av kontroll med tilskuddsordningen og til utarbeidelse av statistikk over den økonomiske utvikling i innvandrerpublikasjonene. Unnlatelse av å meddele slike opplysninger eller meddelelse av uriktige opplysninger, kan medføre at avisen fratas retten til tilskudd for bestemte tidsrom. Hvis midlene ikke nyttes etter forutsetningene, vil det bli framsatt krav om tilbakebetaling av tilskuddet. Ubrukte midler kan kreves tilbakeført. Riksrevisjonen har i samsvar med § 17 i Stortingets bevilgningsreglement adgang til å iverksette kontroll med at tilskuddsmidlene benyttes etter forutsetningene. Også Kulturdepartementet har slik kontrolladgang.</article></article><article class="legalArticle" data-lovdata-URL="LTI/forskrift/1996-11-07-1017/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsskjema og attestasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">For at tilskudd skal ytes, må en publikasjon på fastsatt skjema og innenfor søknadsfristen det enkelte tilskuddsår ha gitt de opplysninger som kreves.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Som bilag til søknaden skal en årgang av publikasjonen vedlegges.</article></article><article class="legalArticle" data-lovdata-URL="LTI/forskrift/1996-11-07-1017/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift gjelder for behandling av tilskudd fra og med 1996.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Forskrift av 25. mai 1990 nr. 367 om tilskudd til innvandreraviser oppheves.</article></article></main></body></html>