<!DOCTYPE html><html lang="no"><head><title>Forskrift om konsesjon for anskaffelse og bruk av radioteknisk utstyr til kringkastingsformål.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:31</dd><dt class="legacyID">Datokode</dt><dd class="legacyID">FOR-1996-03-20-283</dd><dt class="dokid">DokumentID</dt><dd class="dokid">LTI/forskrift/1996-03-20-283</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 5</dd><dt class="dateInForce">I kraft fra</dt><dd class="dateInForce">1996-03-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§5-2</li><li>lov/1995-06-23-39/§5-3</li><li>lov/1995-06-23-39/§5-4</li><li>forskrift/1995-12-15-1032/§2</li></ul></dd><dt class="dateOfPublication">Kunngjort</dt><dd class="dateOfPublication">1996-04-12</dd><dt class="title">Tittel</dt><dd class="title">Forskrift om konsesjon for anskaffelse og bruk av radioteknisk utstyr til kringkastingsformål.</dd><dt class="miscInformation">Annet om dokumentet</dt><dd class="miscInformation">Fastsatt av Statens teleforvaltning 20. mars 1996 med hjemmel i lov 23. juni 1995 nr. 39 om telekommunikasjon (teleloven) § 5-2, § 5-3 og § 5-4, jfr. forskrift 15. desember 1995 nr. 1032 om funksjonsdeling innen telemyndigheten § 2.</dd><dt class="refid">RefID</dt><dd class="refid">forskrift/1996-03-20-283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om konsesjon for anskaffelse og bruk av radioteknisk utstyr til kringkastingsformål.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Konsesjonsmyndighet</li><li>§ 4. Tildeling av konsesjon</li><li>§ 5. Overdragelse</li><li>§ 6. Endring av navn eller adresse</li><li>§ 7. Krav til utstyret og radiosystemet</li><li>§ 8. Pålegg om endringer</li><li>§ 9. Krav til installasjon og bruk av utstyret</li><li>§ 10. Nektelse og tilbakekall av tillatelse</li><li>§ 11. Beredskapssituasjoner mv</li><li>§ 12. Kontroll og stenging</li><li>§ 13. Konsesjonsgebyr</li><li>§ 14. Opphør av konsesjon</li><li>§ 15. Dispensasjonsadgang</li><li>§ 16. Klagemyndighet</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-20-283" id="dokument"><h1>Forskrift om konsesjon for anskaffelse og bruk av radioteknisk utstyr til kringkastingsformål.</h1><article class="legalArticle" data-lovdata-URL="LTI/forskrift/1996-03-20-283/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gir bestemmelser om konsesjon for anskaffelse og bruk av radioteknisk utstyr til bakkesendt kringkasting.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Distribusjon av programmateriale vha matesamband som satellitt og radiolinje omfattes ikke av forskriften.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriften omfatter ikke programinnhold, tillatelse til å drive programvirksomhet, anskaffelse og bruk av rene kringkastingsmottakere, eller andre forhold som i sin helhet hører inn under kringkastingsloven, jf lov 4. desember 1992 nr 127.</article></article><article class="legalArticle" data-lovdata-URL="LTI/forskrift/1996-03-20-283/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med kringkasting menes i denne forskriften virksomhet som innebærer utsending av informasjon vha radiobølger, til allmennheten eller til nærmere definerte grupper. Utsendelsen kan bestå av tale, musikk, bilder, data eller annen form for informasjon.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med radiosystem menes i denne forskriften nett av samvirkende radioutstyr. Radiosystemet omfatter sendere og omformere i nettet, med tilhørende geografisk plassering, antennearrangement, senderutgangseffekt, sendefrekvens mv.</article></article><article class="legalArticle" data-lovdata-URL="LTI/forskrift/1996-03-20-283/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Konsesjonsmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Statens teleforvaltning (STF) utsteder konsesjoner etter denne forskriften.</article></article><article class="legalArticle" data-lovdata-URL="LTI/forskrift/1996-03-20-283/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildeling av konsesjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før radioteknisk utstyr kan anskaffes, og frekvenser tas i bruk, må det foreligge gyldig konsesjon etter denne forskrift.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad sendes til STF på fastsatt skjema.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kan knyttes individuelle vilkår til den enkelte konsesjonstildeling. Konsesjonen kan gjøres tidsbegrenset.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Dersom det søkes konsesjon til formål som krever tillatelse etter kringkastingsloven, må søkeren inneha slik tillatelse før konsesjonen kan tas i bruk.</article></article><article class="legalArticle" data-lovdata-URL="LTI/forskrift/1996-03-20-283/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overdragelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Konsesjonen kan ikke overdras.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Utstyret kan ikke overdras uten tillatelse fra STF, med mindre overdragelse skjer til radioforhandler registrert i STF eller til en som har konsesjon etter denne forskriften for det aktuelle utstyret.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Endring i eierforholdet skal meldes til STF uten ugrunnet opphold.</article></article><article class="legalArticle" data-lovdata-URL="LTI/forskrift/1996-03-20-283/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av navn eller adresse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Endring av konsesjonærens navn eller adresse skal meldes til STF uten ugrunnet opphold.</article></article><article class="legalArticle" data-lovdata-URL="LTI/forskrift/1996-03-20-283/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til utstyret og radiosystemet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Utstyret skal tilfredsstille krav i<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Forskrift om typegodkjenning av teleterminalutstyr og radioutstyr etter særskilte nasjonale forskrifter, fastsatt av Samferdselsdepartementet 4. desember 1992 nr 1134.</article></article></li></ul><p class="leddfortsettelse">eller</p><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Forskrift om teleterminalutstyr og satellittjordstasjonsutstyr der det foreligger harmoniserte tekniske standarder under EØS, fastsatt av Samferdselsdepartementet 7. september 1994 nr 867, endret ved forskrift av 21. september 1995 nr 825.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Radiosystemet skal til enhver tid tilfredsstille de vilkår STF har fastsatt.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Utstyret skal holdes i slik driftsteknisk stand at alle krav som følger av konsesjonsvilkårene blir oppfylt.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Endring av utstyr eller system i forhold til de planer og spesifikasjoner som er godkjent, krever forhåndstillatelse fra STF.</article></article><article class="legalArticle" data-lovdata-URL="LTI/forskrift/1996-03-20-283/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Pålegg om endringer</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">STF kan gi pålegg om endringer i konsesjonærens utstyr og radiosystem dersom STF finner at den tekniske utviklingen, hensynet til øvrige brukere av frekvenser, eller andre forhold gjør det nødvendig.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Pålegg om endringer kan omfatte modifikasjon av utstyr, anskaffelse av tilleggsutstyr, endret plassering av utstyr, endring av antennearrangement, frekvens, sendereffekt, eller andre nødvendige tiltak.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Konsesjonæren har det økonomiske ansvar i forbindelse med slike endringer.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">STF kan nekte bruk av radiosystemet dersom pålegget ikke etterkommes.</article></article><article class="legalArticle" data-lovdata-URL="LTI/forskrift/1996-03-20-283/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Krav til installasjon og bruk av utstyret</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Installasjon, reparasjon og service skal utføres av installatør autorisert av STF.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Konsesjonæren plikter å sørge for at uvedkommende ikke får adgang til radioutstyret.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Senderutstyr kan kun benyttes på den tildelte frekvens, og fra det geografiske sted som framgår av konsesjonsdokumentet.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Antennearrangementet skal være i henhold til de vilkår som er satt. Senderutgangseffekten får ikke overstige den tildelte verdi.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Endring i anvendelsen av utstyret i forhold til den bruk det er gitt tillatelse til, krever forhåndstillatelse fra STF.</article></article><article class="legalArticle" data-lovdata-URL="LTI/forskrift/1996-03-20-283/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Nektelse og tilbakekall av tillatelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">STF kan nekte tillatelse eller frekvenstildeling, samt trekke tilbake tillatelse eller tildeling, på grunnlag som nevnt i teleloven § 5-5.</article></article><article class="legalArticle" data-lovdata-URL="LTI/forskrift/1996-03-20-283/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Beredskapssituasjoner mv</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Når hensynet til rikets sikkerhet, beredskapshensyn eller andre allmenne hensyn krever det, kan bruk av radioutstyret helt eller delvis nektes. Dette gir ikke konsesjonæren rett til erstatning.</article></article><article class="legalArticle" data-lovdata-URL="LTI/forskrift/1996-03-20-283/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll og stenging</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">STF kan foreta teknisk kontroll og på annen måte føre kontroll med at konsesjonsvilkårene overholdes. STF kan bemyndige andre til å foreta kontrollen.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Ved kontroll skal kontrolløren gis uhindret adgang til utstyret. Konsesjonsdokumentene skal være tilgjengelige, og STF kan kreve at konsesjonæren eller dennes representant er tilstede.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Dersom kontrolløren finner det nødvendig, kan utstyr mot kvittering tas med for nærmere teknisk undersøkelse.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Konsesjonær og bruker plikter å følge pålegg som blir gitt i forbindelse med kontrollen. Blir påviste feil og mangler ikke rettet innen en fastsatt frist, kan konsesjonsmyndigheten nekte bruk av utstyret.</article><article class="legalP" data-absoluteaddress="/paragraf/12/ledd/5/" id="paragraf-12-ledd-5">STF kan uten forhåndsvarsel gjennomføre stenging av radiosystemet, på grunnlag som nevnt i teleloven § 7-5.</article></article><article class="legalArticle" data-lovdata-URL="LTI/forskrift/1996-03-20-283/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Konsesjonsgebyr</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">For konsesjonen betales årlig konsesjonsgebyr etter satser fastsatt av STF. Gebyret betales pr. kalenderår, og påløper fra det år konsesjonen utstedes til det år den opphører, jf § 14.</article></article><article class="legalArticle" data-lovdata-URL="LTI/forskrift/1996-03-20-283/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Opphør av konsesjon</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Konsesjonen gjelder inntil videre, med mindre den er gjort tidsbegrenset jf § 4.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Konsesjonæren kan si opp konsesjonen. Oppsigelsen skal være skriftlig og datert.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Konsesjonen kan trekkes tilbake ved gjentatte eller vesentlige brudd på konsesjonsvilkårene, eller når STF finner at andre forhold gjør det nødvendig.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Dersom konsesjonen blir sagt opp eller trukket tilbake, skal utstyret tas ut av operativ drift. Antenne og strømforsyning skal frakobles. Konsesjonsdokumentene skal merkes «ugyldig» og oppbevares så lenge utstyret besittes.</article><article class="legalP" data-absoluteaddress="/paragraf/14/ledd/5/" id="paragraf-14-ledd-5">Konsesjonæren skal gi STF skriftlig melding om at bestemmelsene i foregående ledd er oppfylt og at radiosystemet ikke vil bli brukt eller koblet opp før ny tillatelse er gitt.</article><article class="legalP" data-absoluteaddress="/paragraf/14/ledd/6/" id="paragraf-14-ledd-6">STF kan foreta plombering av konsesjonsbelagt utstyr når retten til bruk av utstyret bortfaller, og kan foreta etterkontroll av plomberingen i samsvar med denne forskrifts § 12.</article></article><article class="legalArticle" data-lovdata-URL="LTI/forskrift/1996-03-20-283/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjonsadgang</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Når STF finner at særlige hensyn tilsier det kan STF i enkelttilfeller fravike bestemmelser i denne forskrift eller i vilkår knyttet til den enkelte konsesjonstildeling.</article></article><article class="legalArticle" data-lovdata-URL="LTI/forskrift/1996-03-20-283/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klagemyndighet</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Statens teleforvaltningsråd er klageinstans for enkeltvedtak fattet av STF etter denne forskriften.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Klagesak av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet forslag til vedtak.</article></article><article class="legalArticle" data-lovdata-URL="LTI/forskrift/1996-03-20-283/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Overtredelse av denne forskriften, eller vilkår fastsatt i medhold av denne forskriften, kan straffes med hjemmel i teleloven § 10-4.</article></article><article class="legalArticle" data-lovdata-URL="LTI/forskrift/1996-03-20-283/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Forskriften trer i kraft straks.</article></article></main></body></html>