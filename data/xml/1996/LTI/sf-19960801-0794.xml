<!DOCTYPE html><html lang="no"><head><title>Forskrift om prissystemet for korn, mel og kraftfôr under markedsordningen for korn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:12</dd><dt class="legacyID">Datokode</dt><dd class="legacyID">FOR-1996-08-01-794</dd><dt class="dokid">DokumentID</dt><dd class="dokid">LTI/forskrift/1996-08-01-794</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 15</dd><dt class="dateInForce">I kraft fra</dt><dd class="dateInForce">1996-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1996-09-06</dd><dt class="title">Tittel</dt><dd class="title">Forskrift om prissystemet for korn, mel og kraftfôr under markedsordningen for korn.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. august 1996 med hjemmel i lov av 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/1996-08-01-794</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prissystemet for korn, mel og kraftfôr under markedsordningen for korn.<ul class="tocSubUl"><li>Kap. I Innledende bestemmelser<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Dokumentasjonsplikt</li><li>§ 4. Kontroll</li></ul></li><li>Kap. II Prisnedskrivningstilskudd<ul class="tocSubUl"><li>§ 5. Grunnlag for prisnedskrivning</li><li>§ 6. Nedskrivningssatser</li></ul></li><li>Kap. III Matkorntilskudd<ul class="tocSubUl"><li>§ 7. Grunnlag for matkorntilskudd</li><li>§ 8. Tilskuddssatser</li></ul></li><li>Kap. IV Prisutjevningsbeløp på kraftfôr<ul class="tocSubUl"><li>§ 9. Grunnlag for prisutjevningsbeløp</li><li>§ 10. Organisk avfall</li><li>§ 11. Omdisponering av importert vare som er innført tollfritt under forutsetning av annen anvendelse enn til bruk i husdyrproduksjonen</li></ul></li><li>Kap. V Gjennomføringsbestemmelser<ul class="tocSubUl"><li>§ 12. Generell dispensasjon</li><li>§ 13. Oppgjørsform, prosedyrer m.v.</li><li>§ 14. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1996-08-01-794" id="dokument"><h1>Forskrift om prissystemet for korn, mel og kraftfôr under markedsordningen for korn.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-08-01-794/KAPITTEL_1" data-partID="k1"><h2>Kap. I Innledende bestemmelser</h2><article class="legalArticle" data-lovdata-URL="LTI/forskrift/1996-08-01-794/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med prisnedskrivningstilskuddet er å regulere kraftfôrprisen, og å sikre avsetningen av norsk korn til kraftfôr gjennom markedsordningen for korn.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Formålet med matkorntilskuddsordningen er å sikre rimelige og stabile priser på matkorn og matmel, og å sikre avsetningen av norsk korn til mat bl.a. gjennom å bidra til økt kunnskap om ernærings- og kvalitetsmessige sider ved korn og kornprodukter.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Formålet med å ilegge prisutjevningsbeløp på kraftfôr er å sikre like konkurransevilkår mellom korn og andre råvarer i tilvirkningen av kraftfôr.</article></article><article class="legalArticle" data-lovdata-URL="LTI/forskrift/1996-08-01-794/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift forstås følgende med:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1"><i>Korn:</i> Hvete, rug, rughvete, bygg, havre og oljefrø.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1"><i>Kraftfôr:</i> Ethvert produkt som faller inn under kraftfôrbegrepet i lov av 22. juni 1928 nr. 27, § 2.</article></article></li></ul></article></article><article class="legalArticle" data-lovdata-URL="LTI/forskrift/1996-08-01-794/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Dokumentasjonsplikt</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Den som mottar tilskudd eller belastes prisutjevningsbeløp på kraftfôr, plikter å innrapportere til Statens Kornforretning all nødvendig dokumentasjon, herunder ulike typer forretningspapirer, jf. § 4, som Statens Kornforretning ber om.</article></article><article class="legalArticle" data-lovdata-URL="LTI/forskrift/1996-08-01-794/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Statens Kornforretning fører kontroll med at bestemmelsene i denne forskrift blir overholdt, og kan i kontrolløyemed kreve innsyn i eller utlevering av forretningspapirer til vedkommende som etter denne forskrift mottar tilskudd eller belastes prisutjevningsbeløp på kraftfôr. Med forretningspapirer forstås her regnskapsbøker, fakturaer, register, bilag, datamateriale (uansett form) samt korrespondanse vedrørende forretningsmessig aktivitet under markedsordningen for korn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-08-01-794/KAPITTEL_2" data-partID="k2"><h2>Kap. II Prisnedskrivningstilskudd</h2><article class="legalArticle" data-lovdata-URL="LTI/forskrift/1996-08-01-794/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Grunnlag for prisnedskrivning</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Prisnedskrivningstilskudd ytes til kjøpere av norskprodusert korn som har inngått kontrakt med Statens Kornforretning om førstehåndsomsetning av korn. Tilskuddet gis som én fast sats pr. tonn for hvete, rug, rughvete, bygg og havre, og én fast sats pr. tonn for oljefrø. Kjøp av korn til såkorn gir ikke rett til prisnedskrivningstilskudd.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">For å ivareta hensynet til en forsvarlig kornomsetning, kan Statens Kornforretning etter særskilt vurdering i hvert enkelt tilfelle yte høyere prisnedskrivningstilskudd for korn og oljefrø levert til mottaksanlegg som det ellers ikke ville være regningssvarende for kornkjøpere å benytte.</article></article><article class="legalArticle" data-lovdata-URL="LTI/forskrift/1996-08-01-794/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nedskrivningssatser</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Tilskuddssatsene fastsettes i jordbruksoppgjøret for ett år av gangen, med virkning fra 1. juli hvert år.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1996-08-01-794/KAPITTEL_3" data-partID="k3"><h2>Kap. III Matkorntilskudd</h2><article class="legalArticle" data-lovdata-URL="LTI/forskrift/1996-08-01-794/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Grunnlag for matkorntilskudd</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Matkorntilskudd gis til virksomheter som anvender hvete, rug, bygg eller havre i tilvirkningen av mel, gryn eller andre cerealprodukter til menneskeføde. Tilskuddet gis som én fast sats pr. tonn korn som anvendes i tilvirkningsprosessen.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Tilskudd til forsknings- og informasjonsvirksomhet på kornområdet gjennomføres som et trekk i matkorntilskuddet.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Matkorntilskudd kan også ytes som prisnedskrivning av norsk produsert mel som nyttes i produksjonen av grillmel til fiskeforedlingsindustrien. Tilskuddet utbetales til fiskeforedlingsbedrifter som anvender grillmel i sin produksjon.</article></article><article class="legalArticle" data-lovdata-URL="LTI/forskrift/1996-08-01-794/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tilskuddssatser</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Statens Kornforretning fastsetter tilskuddssatsenes størrelse på basis av Stortingets årlige bevilgningsramme. Tilskuddssatsene fastsettes for ett kalenderår av gangen, men med muligheter for justering som følge av prisendringer i jordbruksoppgjøret.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1996-08-01-794/KAPITTEL_4" data-partID="k4"><h2>Kap. IV Prisutjevningsbeløp på kraftfôr</h2><article class="legalArticle" data-lovdata-URL="LTI/forskrift/1996-08-01-794/§9" data-name="§9" data-partID="§9" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Grunnlag for prisutjevningsbeløp</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Den som tilvirker kraftfôr til husdyrproduksjonen skal betale et prisutjevningsbeløp for andelen norskprodusert råvare samt ikke-tollbelagte råvarer som benyttes i tilvirkningsprosessen. Det skal også betales prisutjevningsbeløp dersom slike råvarer anvendes direkte som kraftfôr til husdyrproduksjonen. Fôr nyttet til fisk, pelsdyr eller kjæledyr skal ikke pålegges prisutjevningsbeløp på kraftfôr.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Prisutjevningsbeløp på kraftfôr skal til enhver tid tilsvare den gjeldende tollsats for tilsvarende importert vare fra GSP-land unntatt de minst utviklede land (MUL).</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Prisutjevningsbeløp på kraftfôr fastsettes som egen sats for de enkelte kraftfôrslag. Statens Kornforretning fastsetter i samråd med Landbruksdepartementet hvilke produkttyper og kategorier det skal svares prisutjevningsbeløp for. Statens Kornforretning innkrever prisutjevningsbeløp.</article></article><article class="legalArticle" data-lovdata-URL="LTI/forskrift/1996-08-01-794/§10" data-name="§10" data-partID="§10" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Organisk avfall</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Organisk avfall som nyttes til kraftfôr i husdyrproduksjonen fritas for prisutjevningsbeløp. Statens Kornforretning fastlegger hvilke råvarer som til en hver tid er å definere som organisk avfall.</article></article><article class="legalArticle" data-lovdata-URL="LTI/forskrift/1996-08-01-794/§11" data-name="§11" data-partID="§11" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Omdisponering av importert vare som er innført tollfritt under forutsetning av annen anvendelse enn til bruk i husdyrproduksjonen</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Dersom særlige forhold tilsier det, kan Statens Kornforretning samtykke i at en vare, som er innført tollfritt eller med nedsatt toll under forutsetning om annen anvendelse enn som kraftfôr til husdyrproduksjon, kan omdisponeres til kraftfôr. Ved slik omdisponering skal det betales et prisutjevningsbeløp på kraftfôr som tilsvarer den tollsats som gjelder for varen på omdisponeringstidspunktet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Dersom varen har en slik opprinnelse at den ville blitt innvilget tollpreferanse, skal preferansetollsatsen legges til grunn ved fastsettelse av prisutjevningsbeløpets størrelse.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1996-08-01-794/KAPITTEL_5" data-partID="k5"><h2>Kap. V Gjennomføringsbestemmelser</h2><article class="legalArticle" data-lovdata-URL="LTI/forskrift/1996-08-01-794/§12" data-name="§12" data-partID="§12" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Generell dispensasjon</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Landbruksdepartementet kan dispensere fra bestemmelsene i forskrift.</article></article><article class="legalArticle" data-lovdata-URL="LTI/forskrift/1996-08-01-794/§13" data-name="§13" data-partID="§13" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Oppgjørsform, prosedyrer m.v.</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Statens Kornforretning gir nærmere bestemmelser om prosedyrer m.v. for oppgjørsformen ved tilskuddsordningene samt ordningene med belastning av prisutjevningsbeløp, jf. også § 4.</article></article><article class="legalArticle" data-lovdata-URL="LTI/forskrift/1996-08-01-794/§14" data-name="§14" data-partID="§14" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Forskriften trer i kraft 1. august 1996 og avløser forskrift av 30. juni 1995 nr. 634 om prissystemet for korn, mel og kraftfôr under markedsordningen for korn.</article></article></section></main></body></html>