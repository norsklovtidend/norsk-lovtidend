<!DOCTYPE html><html lang="no"><head><title>Forskrift om sikkerhetsstillelse for verdipapirforetak.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:24</dd><dt class="legacyID">Datokode</dt><dd class="legacyID">FOR-1996-10-14-983</dd><dt class="dokid">DokumentID</dt><dd class="dokid">LTI/forskrift/1996-10-14-983</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 19</dd><dt class="dateInForce">I kraft fra</dt><dd class="dateInForce">1996-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-12-08-1091/§2-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§4-13</li></ul></dd><dt class="dateOfPublication">Kunngjort</dt><dd class="dateOfPublication">1996-11-08</dd><dt class="title">Tittel</dt><dd class="title">Forskrift om sikkerhetsstillelse for verdipapirforetak.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 14. oktober 1996 med hjemmel i lov av 14. juni 1985 nr. 61 om verdipapirhandel § 4-13.</dd><dt class="refid">RefID</dt><dd class="refid">forskrift/1996-10-14-983</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstillelse for verdipapirforetak.<ul class="tocSubUl"><li>§ 1. Foretak som skal stille sikkerhet</li><li>§ 2. Sikkerhetens form</li><li>§ 3. Hva sikkerheten dekker</li><li>§ 4. Hvilken sikkerhetsstiller som svarer</li><li>§ 5. Sikkerhetens størrelse</li><li>§ 6. Nærmere om krav til sikkerheten</li><li>§ 7. Informasjonsplikt</li><li>§ 8. Ikrafttredelse og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1996-10-14-983" id="dokument"><h1>Forskrift om sikkerhetsstillelse for verdipapirforetak.</h1><article class="legalArticle" data-lovdata-URL="LTI/forskrift/1996-10-14-983/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Foretak som skal stille sikkerhet</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Verdipapirforetak med tillatelse etter lov om verdipapirhandel av 14. juni 1985 nr. 61 (verdipapirhandelloven) § 3-2, jf § 3-4 skal stille sikkerhet i samsvar med bestemmelsene i denne forskrift.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Verdipapirforetak etablert med filial i Norge i henhold til verdipapirhandelloven §§ 3-8 eller 3-9 skal stille sikkerhet etter forskriften her til dekning for filialens virksomhet. Kredittilsynet kan samtykke til at filialen kan unnlate å stille sikkerhet etter forskriften her, dersom det dokumenteres at filialens virksomhet er dekket av en etter Kredittilsynets vurdering tilfredsstillende garantiordning. Forskriftens § 7 gjelder uten hensyn til om filialen fritas for kravet til å stille sikkerhet.</article></article><article class="legalArticle" data-lovdata-URL="LTI/forskrift/1996-10-14-983/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sikkerhetens form</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Sikkerheten stilles ved at det hos Kredittilsynet deponeres en erklæring fra foretak som nevnt i annet ledd om at sikkerhetsstiller påtar seg å innestå for oppfyllelse av verdipapirforetakets ansvar i samsvar med bestemmelsene i verdipapirhandellovens § 4-13 og bestemmelsene i denne forskrift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Sikkerhetsstiller kan være:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">et foretak som nevnt i lov av 10. juni 1988 nr. 40 om finansieringsvirksomhet og finansinstitusjoner § 1-4 første ledd nr. 1 til 3</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">et tilsvarende foretak som har hovedsete i, er gitt tillatelse til å drive virksomhet i og er underlagt myndighetstilsyn i annen EØS-stat</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">et tilsvarende foretak som har hovedsete i, er gitt tillatelse til å drive virksomhet i og er underlagt myndighetstilsyn i stat utenfor EØS-området, dersom oppgjør under sikkerheten er sikret i samsvar med det som vil gjelde for sikkerhet stillet av foretak som nevnt i a) og b).</article></article></li></ul></article></article><article class="legalArticle" data-lovdata-URL="LTI/forskrift/1996-10-14-983/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hva sikkerheten dekker</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Sikkerheten skal dekke ansvar som verdipapirforetaket kan pådra seg ved utøvelse av tjenester som nevnt i verdipapirhandelloven § 3-1 første ledd nr. 1-4 og § 4-1 første ledd nr. 1.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For norske verdipapirforetak skal sikkerheten også dekke virksomhet som utøves i medhold av lovens § 3-7 samt virksomhet som drives av filial utenfor EØS-området, med mindre annet fastsettes av Kredittilsynet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Sikkerheten dekker ikke krav som stammer fra transaksjoner i forbindelse med en straffbar handling det er avsagt rettskraftig straffedom for.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Sikkerheten dekker ikke krav fra finansinstitusjoner, forvaltningsselskap for verdipapirfond eller verdipapirforetak.</article></article><article class="legalArticle" data-lovdata-URL="LTI/forskrift/1996-10-14-983/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hvilken sikkerhetsstiller som svarer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den sikkerhetsstiller som verdipapirforetaket har når skadelidte fremsetter krav er ansvarlig overfor skadelidte. Dette gjelder selv om tapet ble forårsaket mens verdipapirforetaket hadde en annen sikkerhetsstiller.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Et krav anses for fremsatt på det tidligste av følgende tidspunkter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">det tidspunkt verdipapirforetaket eller dennes sikkerhetsstiller første gang mottok melding om tapet med krav om dekning, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">det tidspunkt verdipapirforetaket eller dennes sikkerhetsstiller første gang mottok skriftlig melding fra sikrede eller skadelidte vedrørende omstendigheter som kan ventes å føre til at et krav blir reist mot sikrede.</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dersom verdipapirforetaket ikke har en sikkerhetsstiller på det tidspunkt kravet fremsettes, svarer verdipapirforetakets siste sikkerhetsstiller.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Den sikkerhetsstiller som verdipapirforetaket hadde da tapet ble forårsaket er også ansvarlig overfor skadelidte, men kan kreve full regress hos den sikkerhetsstiller som er ansvarlig etter første eller tredje ledd.</article></article><article class="legalArticle" data-lovdata-URL="LTI/forskrift/1996-10-14-983/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhetens størrelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Sikkerheten skal være på minst 200.000 kroner pr. investor pr. skadetilfelle. Den totale sikkerhetsstillelse kan likevel begrenses oppad til 25 millioner kroner.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Der flere kunder benytter verdipapirforetakets tjenester sammen, skal hver enkelt være dekket i samsvar med første ledd.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Dersom utbetaling fra sikkerhetsstilleren medfører at sikkerheten ikke lenger oppfyller kravene i første ledd, må verdipapirforetaket sørge for å bringe sikkerheten i samsvar med kravene innen én måned.</article></article><article class="legalArticle" data-lovdata-URL="LTI/forskrift/1996-10-14-983/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nærmere om krav til sikkerheten</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Skadelidte kan kreve dekning direkte fra den som har stilt sikkerheten uten først å ha rettet kravet mot verdipapirforetaket, jf verdipapirhandelloven § 4-13 annet ledd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Utbetaling av et dekningsberettiget krav skal skje snarest mulig. Dersom det er åpnet gjeldsforhandling eller konkurs i verdipapirforetaket skal utbetaling av dekningsberettiget krav foretas innen 3 måneder etter at gjeldsforhandling eller konkurs ble åpnet. I ekstraordinære tilfeller kan Kredittilsynet etter søknad fra sikkerhetsstiller samtykke i at fristen forlenges med inntil tre måneder.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Sikkerhetsstiller kan suspendere utbetalingen dersom det foreligger en tiltale vedrørende forhold som nevnt i § 3 tredje ledd, inntil rettskraftig dom foreligger.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Dersom verdipapirforetaket misligholder sine forpliktelser overfor sikkerhetsstiller, skal sikkerhetsstiller underrette Kredittilsynet. Oppsigelse av sikkerheten eller bortfall på annen måte er ikke virksomt i forhold til skadelidte før ett år etter at Kredittilsynet har fått melding om bortfallet. Stilles ny sikkerhet før utløpet av denne perioden, blir bortfallet av sikkerheten virksomt fra det tidspunkt ny sikkerhet er stilt.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Oppsigelse av sikkerheten fra sikkerhetsstiller krever samtykke fra Kredittilsynet. Nytt samtykke fra Kredittilsynet må innhentes ved utgangen av oppsigelsestiden før bortfallet er virksomt overfor skadelidte.</article></article><article class="legalArticle" data-lovdata-URL="LTI/forskrift/1996-10-14-983/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjonsplikt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Verdipapirforetak som driver investeringstjenester i Norge skal, før foretaket gjør forretninger med investor, informere kunden om den sikkerhetsstillelse, herunder beløp, dekningsgrad og virkeområde, som vil kunne omfatte vedkommendes krav. For foretak som er etablert ved filial skal informasjonen være tilgjengelig på norsk.</article></article><article class="legalArticle" data-lovdata-URL="LTI/forskrift/1996-10-14-983/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse og overgangsbestemmelser</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft 31. desember 1996. Fra samme tidspunkt oppheves forskrift 8. desember 1994 nr. 1091 om handel med opsjoner og terminer § 2-2 tredje ledd.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Foretak som har forskuddsbetalt sikkerhet som nevnt i verdipapirhandelloven § 30, er ikke forpliktet til å stille ny sikkerhet før ved utløpet av den periode den eksisterende sikkerheten gjelder for i henhold til forskuddsbetalingen.</article></article></main></body></html>