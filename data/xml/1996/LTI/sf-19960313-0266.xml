<!DOCTYPE html><html lang="no"><head><title>Forskrift om frisoner og frihavner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1996-03-13-266</dd><dt class="dokid">DokumentID</dt><dd class="dokid">LTI/forskrift/1996-03-13-266</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 5</dd><dt class="dateInForce">I kraft fra</dt><dd class="dateInForce">1996-03-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5/§55</li><li>forskrift/1994-06-03-374</li></ul></dd><dt class="dateOfPublication">Kunngjort</dt><dd class="dateOfPublication">1996-04-12</dd><dt class="title">Tittel</dt><dd class="title">Forskrift om frisoner og frihavner.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 13. mars 1996 med hjemmel i lov av 10. juni 1966 nr. 5 om toll § 55 og kgl.res. 3. juni 1994 nr. 374 om delegering av myndighet.</dd><dt class="refid">RefID</dt><dd class="refid">forskrift/1996-03-13-266</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frisoner og frihavner.<ul class="tocSubUl"><li>I.<ul class="tocSubUl"><li>I. Definisjoner, alminnelige bestemmelser<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>II. Generelle vilkår for drift av og virksomhet i frisone<ul class="tocSubUl"><li>a. Driftsansvarlig<ul class="tocSubUl"><li>§ 4.</li><li>§ 5.</li></ul></li><li>b. Virksomhet i frisone<ul class="tocSubUl"><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></li><li>III. Regnskap<ul class="tocSubUl"><li>§ 11.</li><li>§ 12.</li></ul></li><li>IV. Inntak av vare i frisone<ul class="tocSubUl"><li>§ 13.</li><li>§ 14.</li><li>§ 15.</li><li>§ 16.</li></ul></li><li>V. Varers oppbevaring, behandling, bearbeidelse mv<ul class="tocSubUl"><li>§ 17.</li><li>§ 18.</li><li>§ 19.</li><li>§ 20.</li></ul></li><li>VI. Uttak av vare fra frisone<ul class="tocSubUl"><li>§ 21.</li><li>§ 22.</li><li>§ 23.</li><li>§ 24.</li></ul></li><li>VII. Administrative reaksjoner mv<ul class="tocSubUl"><li>§ 25.</li><li>§ 26.</li></ul></li></ul></li><li>II.</li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-13-266" id="dokument"><h1>Forskrift om frisoner og frihavner.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-03-13-266/KAPITTEL_1" data-partID="k1"><h2 data-text-align="center">I.</h2><section class="section" data-name="kapI" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/1996-03-13-266/KAPITTEL_1-1" data-partID="k1-1"><h3>I. Definisjoner, alminnelige bestemmelser</h3><article class="legalArticle" data-lovdata-URL="LTI/forskrift/1996-03-13-266/§1" data-name="§1" data-partID="§1" data-absoluteaddress="/kapittel/1/kapittel/1/paragraf/1/" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 1</span>.</h4><article class="legalP" data-absoluteaddress="/kapittel/1/kapittel/1/paragraf/1/ledd/1/" id="kapittel-1-kapittel-1-paragraf-1-ledd-1">Med frisone forstås de fysisk avgrensede områder på norsk territorium som i henhold til tolloven § 55 første ledd er opprettet for dette formål. Med frihavn forstås frisone med tilhørende kai for anløp av skip. I forskriften her skal frisone også omfatte frihavn.</article><article class="legalP" data-absoluteaddress="/kapittel/1/kapittel/1/paragraf/1/ledd/2/" id="kapittel-1-kapittel-1-paragraf-1-ledd-2">Med de begrensninger som følger av forskriften her, er frisonen å anse som utenfor tollområdet.</article><article class="legalP" data-absoluteaddress="/kapittel/1/kapittel/1/paragraf/1/ledd/3/" id="kapittel-1-kapittel-1-paragraf-1-ledd-3">Drift av frisone skal forestås av driftsansvarlig. Bare særlig godkjent virksomhet kan oppbevare, behandle og bearbeide varer i frisonen. Detaljhandel i frisonen skal ikke finne sted.</article><article class="legalP" data-absoluteaddress="/kapittel/1/kapittel/1/paragraf/1/ledd/4/" id="kapittel-1-kapittel-1-paragraf-1-ledd-4">Med vare forstås i denne forskrift det eller de vareslag som er fastsatt i særlig tillatelse, med de begrensninger som der er gitt med hensyn til varens anvendelse i virksomheten.</article></article><article class="legalArticle" data-lovdata-URL="LTI/forskrift/1996-03-13-266/§2" data-name="§2" data-partID="§2" data-absoluteaddress="/kapittel/1/kapittel/1/paragraf/2/" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 2</span>.</h4><article class="legalP" data-absoluteaddress="/kapittel/1/kapittel/1/paragraf/2/ledd/1/" id="kapittel-1-kapittel-1-paragraf-2-ledd-1">Det skal ikke svares toll, merverdiavgift og særavgifter av utenlandsk ufortollet vare, herunder vare fra Svalbard og Jan Mayen, samt vare fra virksomhet på den norske kontinentalsokkel, som inntas i frisone.</article><article class="legalP" data-absoluteaddress="/kapittel/1/kapittel/1/paragraf/2/ledd/2/" id="kapittel-1-kapittel-1-paragraf-2-ledd-2">For fortollet vare eller vare som er fremstilt her i landet, og som inntas i frisone, skal det forholdes som ved utførsel. Toll, merverdiavgift og særavgifter som tidligere er betalt, refunderes på de vilkår som ellers gjelder ved utførsel.</article><article class="legalP" data-absoluteaddress="/kapittel/1/kapittel/1/paragraf/2/ledd/3/" id="kapittel-1-kapittel-1-paragraf-2-ledd-3">Toll og avgifter påløper først dersom varen innføres til tollområdet. Tillatelse til toll- og avgiftsfri gjeninnførsel fra frisone gis på de vilkår som følger av gjeldende regler.</article></article><article class="legalArticle" data-lovdata-URL="LTI/forskrift/1996-03-13-266/§3" data-name="§3" data-partID="§3" data-absoluteaddress="/kapittel/1/kapittel/1/paragraf/3/" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 3</span>.</h4><article class="legalP" data-absoluteaddress="/kapittel/1/kapittel/1/paragraf/3/ledd/1/" id="kapittel-1-kapittel-1-paragraf-3-ledd-1">Norsk lovgivning får alminnelig anvendelse i frisonen.</article></article></section><section class="section" data-name="kapII" data-section-type="default" data-absoluteaddress="/kapittel/1/kapittel/2/" id="kapittel-1-kapittel-2" data-lovdata-URL="LTI/forskrift/1996-03-13-266/KAPITTEL_1-2" data-partID="k1-2"><h3>II. Generelle vilkår for drift av og virksomhet i frisone</h3><section class="section" data-section-type="default" data-absoluteaddress="/kapittel/1/kapittel/2/kapittel/1/" id="kapittel-1-kapittel-2-kapittel-1" data-lovdata-URL="LTI/forskrift/1996-03-13-266/KAPITTEL_1-2-1" data-partID="k1-2-1"><h4>a. Driftsansvarlig</h4><article class="legalArticle" data-lovdata-URL="LTI/forskrift/1996-03-13-266/§4" data-name="§4" data-partID="§4" data-absoluteaddress="/kapittel/1/kapittel/2/kapittel/1/paragraf/1/" id="kapittel-1-kapittel-2-kapittel-1-paragraf-1"><h5 class="legalArticleHeader"><span class="legalArticleValue">§ 4</span>.</h5><article class="legalP" data-absoluteaddress="/kapittel/1/kapittel/2/kapittel/1/paragraf/1/ledd/1/" id="kapittel-1-kapittel-2-kapittel-1-paragraf-1-ledd-1">Søknad om opprettelse og drift av frisone rettes til Finans- og tolldepartementet. I søknaden må gjøres rede for de handels- og næringsmessige hensyn som gjør seg gjeldende, samt hvorledes søkeren vil oppfylle de krav som stilles til frisonens drift. Søkeren må dokumentere i hvilket omfang det vil bli etablert virksomhet i frisonen.</article><article class="legalP" data-absoluteaddress="/kapittel/1/kapittel/2/kapittel/1/paragraf/1/ledd/2/" id="kapittel-1-kapittel-2-kapittel-1-paragraf-1-ledd-2">Berørte kommunale interesser skal gis anledning til å uttale seg.</article></article><article class="legalArticle" data-lovdata-URL="LTI/forskrift/1996-03-13-266/§5" data-name="§5" data-partID="§5" data-absoluteaddress="/kapittel/1/kapittel/2/kapittel/1/paragraf/2/" id="kapittel-1-kapittel-2-kapittel-1-paragraf-2"><h5 class="legalArticleHeader"><span class="legalArticleValue">§ 5</span>.</h5><article class="legalP" data-absoluteaddress="/kapittel/1/kapittel/2/kapittel/1/paragraf/2/ledd/1/" id="kapittel-1-kapittel-2-kapittel-1-paragraf-2-ledd-1">Den driftsansvarlige skal sørge for at området er inngjerdet og forsvarlig sikret, og har det økonomiske ansvar for dette. Uvedkommende skal ikke ha adgang til området. Tollvesenet kan stille krav til vakthold og overvåkning av området samt av inn- og utpasseringssteder.</article><article class="legalP" data-absoluteaddress="/kapittel/1/kapittel/2/kapittel/1/paragraf/2/ledd/2/" id="kapittel-1-kapittel-2-kapittel-1-paragraf-2-ledd-2">Dersom bygninger, anlegg, inngjerding samt vakthold mv ikke tilfredsstiller de krav som er satt, og den driftsansvarlige ikke etter rimelig varsel retter på forholdene, kan tollvesenet treffe nødvendige tiltak og kreve utgiftene dekket av den driftsansvarlige.</article><article class="legalP" data-absoluteaddress="/kapittel/1/kapittel/2/kapittel/1/paragraf/2/ledd/3/" id="kapittel-1-kapittel-2-kapittel-1-paragraf-2-ledd-3">I driftstillatelsen kan stilles betingelser som blant annet innebærer begrensning av vareslag, varemengde og i hvilken utstrekning disse kan bearbeides.</article></article></section><section class="section" data-section-type="default" data-absoluteaddress="/kapittel/1/kapittel/2/kapittel/2/" id="kapittel-1-kapittel-2-kapittel-2" data-lovdata-URL="LTI/forskrift/1996-03-13-266/KAPITTEL_1-2-2" data-partID="k1-2-2"><h4>b. Virksomhet i frisone</h4><article class="legalArticle" data-lovdata-URL="LTI/forskrift/1996-03-13-266/§6" data-name="§6" data-partID="§6" data-absoluteaddress="/kapittel/1/kapittel/2/kapittel/2/paragraf/1/" id="kapittel-1-kapittel-2-kapittel-2-paragraf-1"><h5 class="legalArticleHeader"><span class="legalArticleValue">§ 6</span>.</h5><article class="legalP" data-absoluteaddress="/kapittel/1/kapittel/2/kapittel/2/paragraf/1/ledd/1/" id="kapittel-1-kapittel-2-kapittel-2-paragraf-1-ledd-1">Den som ønsker å etablere virksomhet innenfor en frisone, må søke tollvesenet om tillatelse. Av søknaden skal fremgå de vareslag som omfattes, og om varen skal lagres eller bearbeides. I sistnevnte tilfelle skal det gis opplysninger om de aktuelle produksjonsprosesser og innsatsmidler. I søknaden skal også gis anslag over de aktuelle varemengder.</article><article class="legalP" data-absoluteaddress="/kapittel/1/kapittel/2/kapittel/2/paragraf/1/ledd/2/" id="kapittel-1-kapittel-2-kapittel-2-paragraf-1-ledd-2">I tillatelsen til å etablere virksomhet i frisonen kan stilles betingelser som blant annet innebærer begrensning av vareslag, varemengde og i hvilken utstrekning disse kan bearbeides. Tillatelsen kan gjøres tidsbegrenset.</article><article class="legalP" data-absoluteaddress="/kapittel/1/kapittel/2/kapittel/2/paragraf/1/ledd/3/" id="kapittel-1-kapittel-2-kapittel-2-paragraf-1-ledd-3">Virksomheten må være registrert i foretaksregisteret og merverdiavgiftsmanntallet.</article><article class="legalP" data-absoluteaddress="/kapittel/1/kapittel/2/kapittel/2/paragraf/1/ledd/4/" id="kapittel-1-kapittel-2-kapittel-2-paragraf-1-ledd-4">Den enkelte virksomhet skal sørge for at de bygninger og lokaler som benyttes er slik utstyrt og innredet, samt forsvarlig låst og sikret, at disse anses skikket til formålet.</article></article><article class="legalArticle" data-lovdata-URL="LTI/forskrift/1996-03-13-266/§7" data-name="§7" data-partID="§7" data-absoluteaddress="/kapittel/1/kapittel/2/kapittel/2/paragraf/2/" id="kapittel-1-kapittel-2-kapittel-2-paragraf-2"><h5 class="legalArticleHeader"><span class="legalArticleValue">§ 7</span>.</h5><article class="legalP" data-absoluteaddress="/kapittel/1/kapittel/2/kapittel/2/paragraf/2/ledd/1/" id="kapittel-1-kapittel-2-kapittel-2-paragraf-2-ledd-1">Bygninger eller lokaler som tas i bruk eller oppføres innenfor området skal godkjennes av tollvesenet på forhånd.</article><article class="legalP" data-absoluteaddress="/kapittel/1/kapittel/2/kapittel/2/paragraf/2/ledd/2/" id="kapittel-1-kapittel-2-kapittel-2-paragraf-2-ledd-2">Egnede kontroll- og ekspedisjonslokaler skal stilles til tollvesenets disposisjon vederlagsfritt.</article></article><article class="legalArticle" data-lovdata-URL="LTI/forskrift/1996-03-13-266/§8" data-name="§8" data-partID="§8" data-absoluteaddress="/kapittel/1/kapittel/2/kapittel/2/paragraf/3/" id="kapittel-1-kapittel-2-kapittel-2-paragraf-3"><h5 class="legalArticleHeader"><span class="legalArticleValue">§ 8</span>.</h5><article class="legalP" data-absoluteaddress="/kapittel/1/kapittel/2/kapittel/2/paragraf/3/ledd/1/" id="kapittel-1-kapittel-2-kapittel-2-paragraf-3-ledd-1">Tollforretninger som tollvesenet utfører i forbindelse med bruk av frisonen skjer på de vilkår som følger av gjeldende bestemmelser. Gebyr belastes i henhold til tollovforskriftens kapittel 2.</article><article class="legalP" data-absoluteaddress="/kapittel/1/kapittel/2/kapittel/2/paragraf/3/ledd/2/" id="kapittel-1-kapittel-2-kapittel-2-paragraf-3-ledd-2">Det forutsettes at tollforretninger blir utført ved bruk av elektronisk datautveksling.</article></article><article class="legalArticle" data-lovdata-URL="LTI/forskrift/1996-03-13-266/§9" data-name="§9" data-partID="§9" data-absoluteaddress="/kapittel/1/kapittel/2/kapittel/2/paragraf/4/" id="kapittel-1-kapittel-2-kapittel-2-paragraf-4"><h5 class="legalArticleHeader"><span class="legalArticleValue">§ 9</span>.</h5><article class="legalP" data-absoluteaddress="/kapittel/1/kapittel/2/kapittel/2/paragraf/4/ledd/1/" id="kapittel-1-kapittel-2-kapittel-2-paragraf-4-ledd-1">Den enkelte virksomhet er ansvarlig for toll og avgifter av vare som kommer bort under oppbevaring eller som blir utlevert utenom tollvesenets kontroll. Kravet kan frafalles når det etter tollvesenets skjønn ikke er noe å legge virksomheten til last.</article><article class="legalP" data-absoluteaddress="/kapittel/1/kapittel/2/kapittel/2/paragraf/4/ledd/2/" id="kapittel-1-kapittel-2-kapittel-2-paragraf-4-ledd-2">Virksomheten skal stille sikkerhet for det ansvar den måtte komme i overfor tollvesenet. Sikkerhetsstillelsens størrelse og varighet fastsettes av tollvesenet. Sikkerhet skal stilles i form av selvskyldnerkausjon fra finansinstitusjon, etter samme regler som gjelder for tollkreditt.</article></article><article class="legalArticle" data-lovdata-URL="LTI/forskrift/1996-03-13-266/§10" data-name="§10" data-partID="§10" data-absoluteaddress="/kapittel/1/kapittel/2/kapittel/2/paragraf/5/" id="kapittel-1-kapittel-2-kapittel-2-paragraf-5"><h5 class="legalArticleHeader"><span class="legalArticleValue">§ 10</span>.</h5><article class="legalP" data-absoluteaddress="/kapittel/1/kapittel/2/kapittel/2/paragraf/5/ledd/1/" id="kapittel-1-kapittel-2-kapittel-2-paragraf-5-ledd-1">Frisonen og den virksomhet som pågår der, er underlagt tollvesenets kontroll i samsvar med tolloven kapittel III (§§ 9 flg). Personer eller transportmidler som ankommer eller forlater området, kan underkastes kontroll av tollvesenet.</article></article></section></section><section class="section" data-name="kapIII" data-section-type="default" data-absoluteaddress="/kapittel/1/kapittel/3/" id="kapittel-1-kapittel-3" data-lovdata-URL="LTI/forskrift/1996-03-13-266/KAPITTEL_1-3" data-partID="k1-3"><h3>III. Regnskap</h3><article class="legalArticle" data-lovdata-URL="LTI/forskrift/1996-03-13-266/§11" data-name="§11" data-partID="§11" data-absoluteaddress="/kapittel/1/kapittel/3/paragraf/1/" id="kapittel-1-kapittel-3-paragraf-1"><h4 class="legalArticleHeader"><span class="legalArticleValue">§ 11</span>.</h4><article class="legalP" data-absoluteaddress="/kapittel/1/kapittel/3/paragraf/1/ledd/1/" id="kapittel-1-kapittel-3-paragraf-1-ledd-1">Den driftsansvarlige og den enkelte virksomhet plikter å føre regnskap på en slik måte at det gis så fullstendige og spesifiserte opplysninger som er nødvendig av hensyn til tollvesenets kontroll. Tollvesenet kan gi nærmere bestemmelser om hvorledes regnskapet skal føres.</article></article><article class="legalArticle" data-lovdata-URL="LTI/forskrift/1996-03-13-266/§12" data-name="§12" data-partID="§12" data-absoluteaddress="/kapittel/1/kapittel/3/paragraf/2/" id="kapittel-1-kapittel-3-paragraf-2"><h4 class="legalArticleHeader"><span class="legalArticleValue">§ 12</span>.</h4><article class="legalP" data-absoluteaddress="/kapittel/1/kapittel/3/paragraf/2/ledd/1/" id="kapittel-1-kapittel-3-paragraf-2-ledd-1">Den enkelte virksomhets vareregnskap skal til enhver tid vise hvor de enkelte varer befinner seg. Regnskapet skal være egnet til å gi de nødvendige opplysninger om den behandling eller bearbeidelse som varen underkastes i henhold til den tillatelse som er gitt, og dessuten angi varens tollverdi før behandling.</article><article class="legalP" data-absoluteaddress="/kapittel/1/kapittel/3/paragraf/2/ledd/2/" id="kapittel-1-kapittel-3-paragraf-2-ledd-2">Vare som inntas i eller uttas fra frisonen skal uten opphold posteres i regnskapet. Det skal samtidig føres losselister og påses at fraktdokumenter foreligger.</article><article class="legalP" data-absoluteaddress="/kapittel/1/kapittel/3/paragraf/2/ledd/3/" id="kapittel-1-kapittel-3-paragraf-2-ledd-3">Regnskap med nødvendig underlag samt losse- og lagerlister og fraktdokumenter skal på tollvesenets anmodning fremlegges for kontroll.</article></article></section><section class="section" data-name="kapIV" data-section-type="default" data-absoluteaddress="/kapittel/1/kapittel/4/" id="kapittel-1-kapittel-4" data-lovdata-URL="LTI/forskrift/1996-03-13-266/KAPITTEL_1-4" data-partID="k1-4"><h3>IV. Inntak av vare i frisone</h3><article class="legalArticle" data-lovdata-URL="LTI/forskrift/1996-03-13-266/§13" data-name="§13" data-partID="§13" data-absoluteaddress="/kapittel/1/kapittel/4/paragraf/1/" id="kapittel-1-kapittel-4-paragraf-1"><h4 class="legalArticleHeader"><span class="legalArticleValue">§ 13</span>.</h4><article class="legalP" data-absoluteaddress="/kapittel/1/kapittel/4/paragraf/1/ledd/1/" id="kapittel-1-kapittel-4-paragraf-1-ledd-1">I frisone kan inntas utenlandsk ufortollet vare, herunder vare fra Svalbard og Jan Mayen samt vare fra virksomhet på den norske kontinentalsokkel. Deklarering skjer slik tollvesenet bestemmer.</article></article><article class="legalArticle" data-lovdata-URL="LTI/forskrift/1996-03-13-266/§14" data-name="§14" data-partID="§14" data-absoluteaddress="/kapittel/1/kapittel/4/paragraf/2/" id="kapittel-1-kapittel-4-paragraf-2"><h4 class="legalArticleHeader"><span class="legalArticleValue">§ 14</span>.</h4><article class="legalP" data-absoluteaddress="/kapittel/1/kapittel/4/paragraf/2/ledd/1/" id="kapittel-1-kapittel-4-paragraf-2-ledd-1">I frisone kan inntas vare som er fremstilt her i landet eller som tidligere er innført til tollområdet og fortollet. Varen skal tolldeklareres etter gjeldende regler.</article></article><article class="legalArticle" data-lovdata-URL="LTI/forskrift/1996-03-13-266/§15" data-name="§15" data-partID="§15" data-absoluteaddress="/kapittel/1/kapittel/4/paragraf/3/" id="kapittel-1-kapittel-4-paragraf-3"><h4 class="legalArticleHeader"><span class="legalArticleValue">§ 15</span>.</h4><article class="legalP" data-absoluteaddress="/kapittel/1/kapittel/4/paragraf/3/ledd/1/" id="kapittel-1-kapittel-4-paragraf-3-ledd-1">Vare som er omfattet av forbud eller restriksjoner begrunnet ut fra hensynet til moral, helse, miljø og sikkerhet tillates ikke inntatt i frisonen.</article><article class="legalP" data-absoluteaddress="/kapittel/1/kapittel/4/paragraf/3/ledd/2/" id="kapittel-1-kapittel-4-paragraf-3-ledd-2">Tollvesenet kan i enkelttilfeller innføre begrensninger i vareslag og varemengde ut fra hensyn til varens natur og tollvesenets kontroll.</article></article><article class="legalArticle" data-lovdata-URL="LTI/forskrift/1996-03-13-266/§16" data-name="§16" data-partID="§16" data-absoluteaddress="/kapittel/1/kapittel/4/paragraf/4/" id="kapittel-1-kapittel-4-paragraf-4"><h4 class="legalArticleHeader"><span class="legalArticleValue">§ 16</span>.</h4><article class="legalP" data-absoluteaddress="/kapittel/1/kapittel/4/paragraf/4/ledd/1/" id="kapittel-1-kapittel-4-paragraf-4-ledd-1">Vare som er underlagt en forsendelsesprosedyre eller annen tollprosedyre som opphører når varen ankommer frisonen, må angis overfor tollvesenet i henhold til de alminnelige bestemmelser for avslutning av slike prosedyrer.</article></article></section><section class="section" data-name="kapV" data-section-type="default" data-absoluteaddress="/kapittel/1/kapittel/5/" id="kapittel-1-kapittel-5" data-lovdata-URL="LTI/forskrift/1996-03-13-266/KAPITTEL_1-5" data-partID="k1-5"><h3>V. Varers oppbevaring, behandling, bearbeidelse mv</h3><article class="legalArticle" data-lovdata-URL="LTI/forskrift/1996-03-13-266/§17" data-name="§17" data-partID="§17" data-absoluteaddress="/kapittel/1/kapittel/5/paragraf/1/" id="kapittel-1-kapittel-5-paragraf-1"><h4 class="legalArticleHeader"><span class="legalArticleValue">§ 17</span>.</h4><article class="legalP" data-absoluteaddress="/kapittel/1/kapittel/5/paragraf/1/ledd/1/" id="kapittel-1-kapittel-5-paragraf-1-ledd-1">Utenlandsk, ufortollet vare, samt vare som er fremstilt eller fortollet her i landet, kan i frisonen oppbevares, deles, ompakkes eller underkastes annen behandling som er nødvendig for varens bevaring og klargjøring for distribusjon. Beskadiget emballasje kan repareres.</article></article><article class="legalArticle" data-lovdata-URL="LTI/forskrift/1996-03-13-266/§18" data-name="§18" data-partID="§18" data-absoluteaddress="/kapittel/1/kapittel/5/paragraf/2/" id="kapittel-1-kapittel-5-paragraf-2"><h4 class="legalArticleHeader"><span class="legalArticleValue">§ 18</span>.</h4><article class="legalP" data-absoluteaddress="/kapittel/1/kapittel/5/paragraf/2/ledd/1/" id="kapittel-1-kapittel-5-paragraf-2-ledd-1">Varen kan, dersom det er gitt særskilt tillatelse til dette, underkastes en nærmere angitt bearbeidelsesprosess, såsom montering, samling eller tilpasning til andre varer, foredling, reparasjon, gjenoppretting og justering.</article></article><article class="legalArticle" data-lovdata-URL="LTI/forskrift/1996-03-13-266/§19" data-name="§19" data-partID="§19" data-absoluteaddress="/kapittel/1/kapittel/5/paragraf/3/" id="kapittel-1-kapittel-5-paragraf-3"><h4 class="legalArticleHeader"><span class="legalArticleValue">§ 19</span>.</h4><article class="legalP" data-absoluteaddress="/kapittel/1/kapittel/5/paragraf/3/ledd/1/" id="kapittel-1-kapittel-5-paragraf-3-ledd-1">Vare kan overføres fra en virksomhet til en annen innenfor frisonen i samsvar med ordningen for forpassing mellom godkjente tollagerholdere. Slik overføring skal fremgå av regnskapene.</article><article class="legalP" data-absoluteaddress="/kapittel/1/kapittel/5/paragraf/3/ledd/2/" id="kapittel-1-kapittel-5-paragraf-3-ledd-2">Det tillates ikke overføring av varer mellom virksomheter i forskjellige frisoner.</article></article><article class="legalArticle" data-lovdata-URL="LTI/forskrift/1996-03-13-266/§20" data-name="§20" data-partID="§20" data-absoluteaddress="/kapittel/1/kapittel/5/paragraf/4/" id="kapittel-1-kapittel-5-paragraf-4"><h4 class="legalArticleHeader"><span class="legalArticleValue">§ 20</span>.</h4><article class="legalP" data-absoluteaddress="/kapittel/1/kapittel/5/paragraf/4/ledd/1/" id="kapittel-1-kapittel-5-paragraf-4-ledd-1">Varen kan forbli i frisonen uten tidsbegrensning, med mindre tollvesenet har bestemt annet.</article></article></section><section class="section" data-name="kapVI" data-section-type="default" data-absoluteaddress="/kapittel/1/kapittel/6/" id="kapittel-1-kapittel-6" data-lovdata-URL="LTI/forskrift/1996-03-13-266/KAPITTEL_1-6" data-partID="k1-6"><h3>VI. Uttak av vare fra frisone</h3><article class="legalArticle" data-lovdata-URL="LTI/forskrift/1996-03-13-266/§21" data-name="§21" data-partID="§21" data-absoluteaddress="/kapittel/1/kapittel/6/paragraf/1/" id="kapittel-1-kapittel-6-paragraf-1"><h4 class="legalArticleHeader"><span class="legalArticleValue">§ 21</span>.</h4><article class="legalP" data-absoluteaddress="/kapittel/1/kapittel/6/paragraf/1/ledd/1/" id="kapittel-1-kapittel-6-paragraf-1-ledd-1">Vare kan uttas fra frisone for innførsel til tollområdet, eller uttas direkte til mottager i utlandet, Svalbard eller Jan Mayen, til virksomhet på den norske kontintentalsokkel, eller til proviantering i samsvar med tolltariffens innledende bestemmelser. Vare kan overføres fra frisone til tollager, dersom tollvesenet gir særlig tillatelse til dette.</article></article><article class="legalArticle" data-lovdata-URL="LTI/forskrift/1996-03-13-266/§22" data-name="§22" data-partID="§22" data-absoluteaddress="/kapittel/1/kapittel/6/paragraf/2/" id="kapittel-1-kapittel-6-paragraf-2"><h4 class="legalArticleHeader"><span class="legalArticleValue">§ 22</span>.</h4><article class="legalP" data-absoluteaddress="/kapittel/1/kapittel/6/paragraf/2/ledd/1/" id="kapittel-1-kapittel-6-paragraf-2-ledd-1">Vare som uttas fra frisonen for innførsel til tollområdet, skal umiddelbart tollekspederes etter de alminnelige regler i tolloven og tollovforskriften.</article></article><article class="legalArticle" data-lovdata-URL="LTI/forskrift/1996-03-13-266/§23" data-name="§23" data-partID="§23" data-absoluteaddress="/kapittel/1/kapittel/6/paragraf/3/" id="kapittel-1-kapittel-6-paragraf-3"><h4 class="legalArticleHeader"><span class="legalArticleValue">§ 23</span>.</h4><article class="legalP" data-absoluteaddress="/kapittel/1/kapittel/6/paragraf/3/ledd/1/" id="kapittel-1-kapittel-6-paragraf-3-ledd-1">Vare som uttas fra frisonen til mottager i utlandet, skal av hensyn til handelsstatistikken og virksomhetens lagerregnskap, deklareres overfor tollvesenet. Deklarering skjer slik tollvesenet bestemmer.</article></article><article class="legalArticle" data-lovdata-URL="LTI/forskrift/1996-03-13-266/§24" data-name="§24" data-partID="§24" data-absoluteaddress="/kapittel/1/kapittel/6/paragraf/4/" id="kapittel-1-kapittel-6-paragraf-4"><h4 class="legalArticleHeader"><span class="legalArticleValue">§ 24</span>.</h4><article class="legalP" data-absoluteaddress="/kapittel/1/kapittel/6/paragraf/4/ledd/1/" id="kapittel-1-kapittel-6-paragraf-4-ledd-1">Ved uttak av vare fra frisone gjelder de alminnelige restriksjoner som ved innførsel til eller utførsel fra tollområdet.</article></article></section><section class="section" data-name="kapVII" data-section-type="default" data-absoluteaddress="/kapittel/1/kapittel/7/" id="kapittel-1-kapittel-7" data-lovdata-URL="LTI/forskrift/1996-03-13-266/KAPITTEL_1-7" data-partID="k1-7"><h3>VII. Administrative reaksjoner mv</h3><article class="legalArticle" data-lovdata-URL="LTI/forskrift/1996-03-13-266/§25" data-name="§25" data-partID="§25" data-absoluteaddress="/kapittel/1/kapittel/7/paragraf/1/" id="kapittel-1-kapittel-7-paragraf-1"><h4 class="legalArticleHeader"><span class="legalArticleValue">§ 25</span>.</h4><article class="legalP" data-absoluteaddress="/kapittel/1/kapittel/7/paragraf/1/ledd/1/" id="kapittel-1-kapittel-7-paragraf-1-ledd-1">Dersom en virksomhet gjør seg skyldig i overtredelse av plikter etter lov, forskrifter gitt i medhold av lov eller de vilkår som er satt for tillatelsen, kan tollvesenet trekke tillatelsen tilbake. Tillatelsen kan også suspenderes for en bestemt periode.</article></article><article class="legalArticle" data-lovdata-URL="LTI/forskrift/1996-03-13-266/§26" data-name="§26" data-partID="§26" data-absoluteaddress="/kapittel/1/kapittel/7/paragraf/2/" id="kapittel-1-kapittel-7-paragraf-2"><h4 class="legalArticleHeader"><span class="legalArticleValue">§ 26</span>.</h4><article class="legalP" data-absoluteaddress="/kapittel/1/kapittel/7/paragraf/2/ledd/1/" id="kapittel-1-kapittel-7-paragraf-2-ledd-1">Bestemmelsene i tolloven kapittel X (§§ 60 flg) om straff og administrative reaksjoner får anvendelse for frisonen.</article></article></section></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-03-13-266/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft straks.</article></section></main></body></html>