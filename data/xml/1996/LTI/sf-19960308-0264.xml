<!DOCTYPE html><html lang="no"><head><title>Forskrift om markedsføring, distribusjon og kontroll av tele- og radioutstyr, samt registrering av teleutstyrsleverandører og radioforhandlere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:21</dd><dt class="legacyID">Datokode</dt><dd class="legacyID">FOR-1996-03-08-264</dd><dt class="dokid">DokumentID</dt><dd class="dokid">LTI/forskrift/1996-03-08-264</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 5</dd><dt class="dateInForce">I kraft fra</dt><dd class="dateInForce">1996-04-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-1136</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§4-5</li><li>lov/1995-06-23-39/§4-6</li><li>lov/1995-06-23-39/§6-1</li><li>lov/1995-06-23-39/§7-1</li><li>lov/1995-06-23-39/§10-1</li><li>forskrift/1995-12-15-1032/§2</li><li>forskrift/1995-12-15-1032/§3</li></ul></dd><dt class="dateOfPublication">Kunngjort</dt><dd class="dateOfPublication">1996-04-12</dd><dt class="title">Tittel</dt><dd class="title">Forskrift om markedsføring, distribusjon og kontroll av tele- og radioutstyr, samt registrering av teleutstyrsleverandører og radioforhandlere.</dd><dt class="miscInformation">Annet om dokumentet</dt><dd class="miscInformation">Fastsatt av Statens teleforvaltning 8. mars 1996 med hjemmel i lov 23. juni 1995 nr. 39 om telekommunikasjon (teleloven) § 4-5, § 4-6, § 6-1, § 7-1 og § 10-1, jfr. forskrift 15. desember 1995 nr. 1032 om funksjonsdeling innen telemyndigheten § 2 og § 3.</dd><dt class="refid">RefID</dt><dd class="refid">forskrift/1996-03-08-264</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om markedsføring, distribusjon og kontroll av tele- og radioutstyr, samt registrering av teleutstyrsleverandører og radioforhandlere.<ul class="tocSubUl"><li>Kap I. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kap II. Innførsel, omsetning, markedsføring m.v. av tele- og radioutstyr<ul class="tocSubUl"><li>§ 3. Generelle krav til den som omsetter eller leier ut tele- og radioutstyr</li><li>§ 4. Markedsføring av tele- og radioutstyr</li><li>§ 5. Registreringsplikt for teleutstyrsleverandør og radioforhandler</li><li>§ 6. Innførsel og omsetning av tele- og radioutstyr</li><li>§ 7. Krav til og ansvar for teleutstyrsleverandør</li><li>§ 8. Teleutstyrsleverandør – teknisk dokumentasjon, servicedokumentasjon m.v.</li><li>§ 9. Krav til og ansvar for radioforhandler</li></ul></li><li>Kap III. Generelle bestemmelser<ul class="tocSubUl"><li>§ 10. Kontroll av virksomhet</li><li>§ 11. Klage</li><li>§ 12. Gebyr</li><li>§ 13. Tilbaketrekking av tele- og radioutstyr</li><li>§ 14. Tvangsbot</li><li>§ 15. Straff og inndragning av utstyr</li><li>§ 16. Utfyllende bestemmelser og dispensasjon</li></ul></li><li>Kap IV. Overgangsbestemmelser og ikrafttreden<ul class="tocSubUl"><li>§ 17. Overgangsbestemmelser</li><li>§ 18. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-08-264" id="dokument"><h1>Forskrift om markedsføring, distribusjon og kontroll av tele- og radioutstyr, samt registrering av teleutstyrsleverandører og radioforhandlere.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-03-08-264/KAPITTEL_1" data-partID="k1"><h2>Kap I. Innledende bestemmelser</h2><article class="legalArticle" data-lovdata-URL="LTI/forskrift/1996-03-08-264/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gir bestemmelser om markedsføring, distribusjon og kontroll av tele- og radioutstyr, samt om registrering av teleutstyrsleverandører og radioforhandlere.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriften gjelder ikke virksomhet som eksportør av tele- og radioutstyr.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Apparat som bare mottar kringkastingsprogram omfattes ikke av forskriften.</article></article><article class="legalArticle" data-lovdata-URL="LTI/forskrift/1996-03-08-264/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift menes med:</article><article class="defaultP">Teleutstyr: Apparat, terminal, eller annen teknisk innretning, herunder programvare, som kan nyttes til telekommunikasjonsformål eller er beregnet for slik bruk, og som knyttes til offentlig telenett ved hjelp av kabelsystem.</article><article class="defaultP">Radioutstyr: Innretning, herunder antenner som sender eller på annen måte utstråler signaler (radiosender), samt innretninger som mottar signaler (radiomottaker).</article><article class="defaultP">Teleutstyrsleverandør: Virksomhet som gjennom produksjon, import e.l. distribuerer tele- og radioutstyr i Norge.</article><article class="defaultP">Radioforhandler: Virksomhet som omsetter eller leier ut radioutstyr hvor det kreves individuell tillatelse (frekvenskonsesjon) for å besitte utstyret.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-03-08-264/KAPITTEL_2" data-partID="k2"><h2>Kap II. Innførsel, omsetning, markedsføring m.v. av tele- og radioutstyr</h2><article class="legalArticle" data-lovdata-URL="LTI/forskrift/1996-03-08-264/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Generelle krav til den som omsetter eller leier ut tele- og radioutstyr</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Den som omsetter eller leier ut tele- og radioutstyr skal forvisse seg om at utstyret er i samsvar med bestemmelsene i følgende forskrifter fastsatt av Samferdselsdepartementet: forskrift om teleterminalutstyr og satellittjordstasjonsutstyr der det foreligger felles tekniske reguleringer under EØS av 7. september 1994 nr 867, eller forskrift om typegodkjenning av teleterminalutstyr og radioutstyr etter særskilte nasjonale forskrifter av 4. desember 1992 nr. 1134. I tillegg skal utstyret være forskriftsmessig merket før det omsettes eller distribueres for salg. Distribusjon og omsetning av utstyr som ikke er godkjent og merket i samsvar med ovennevnte forskrifter er forbudt, jf § 15.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">For EMC og sikkerhet gjelder forskrift om elektromagnetisk kompatibilitet (EMC) for teleutstyr 2. januar 1996 nr. 3, fastsatt av Statens teleforvaltning og forskrift om elektrisk utstyr 10. august 1995 nr. 713, fastsatt av Produkt- og Elektrisitetstilsynet.</article></article><article class="legalArticle" data-lovdata-URL="LTI/forskrift/1996-03-08-264/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Markedsføring av tele- og radioutstyr</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det er ikke tillatt å annonsere for omsetning eller utleie m.v. av tele- og radioutstyr som ikke er i samsvar med § 3.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Annonser for næringsmessig omsetning av tele- og radioutstyr skal inneholde følgende opplysninger om utstyrets godkjenningsstatus og eventuelle bruksbegrensninger:<ul class="defaultList"><li><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">Tele- og radioutstyr beregnet for tilkobling til offentlig telenett skal inneholde opplysninger om godkjenningen (europeisk eller nasjonal godkjenning).</article></article></li><li><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">Utstyr som kan være egnet for tilkobling til offentlig telenett, men ikke er godkjent for slik bruk skal være merket med tekst som angir at tilkobling til offentlig nett er forbudt og kan medføre straffeansvar.</article></article></li><li><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">Radioutstyr skal inneholde opplysninger om godkjenningen (europeisk eller nasjonal godkjenning).</article></article></li></ul></article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Statens teleforvaltning kan gi utfyllende bestemmelser om annonsetekster ved markedsføring av tele- og radioutstyr.</article></article><article class="legalArticle" data-lovdata-URL="LTI/forskrift/1996-03-08-264/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Registreringsplikt for teleutstyrsleverandør og radioforhandler</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Den som i næringsøyemed skal distribuere egenprodusert eller importert tele- og radioutstyr som faller inn under denne forskrift for innenlands omsetning, utleie e.l., skal registrere seg som teleutstyrsleverandør. Registrering som teleutstyrsleverandør omfatter også registrering som radioforhandler.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Den som i næringsøyemed skal omsette radioutstyr hvor det stilles krav om tillatelse til å besitte utstyret (individuell frekvenskonsesjon), og som ikke er registrert som teleutstyrsleverandør, skal registrere seg som radioforhandler.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Søknad om registrering sendes Statens teleforvaltning på fastlagt skjema, og skal inneholde opplysninger om virksomhetens navn, adresse og telefonnummer, foretaksnummer og kontaktperson samt opplysninger om utstyret firmaet ønsker å innføre eller omsette.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Endring i virksomheten, herunder endring av adresse, telefonnummer eller kontaktperson, samt opphør av virksomhet skal omgående meldes til Statens teleforvaltning.</article></article><article class="legalArticle" data-lovdata-URL="LTI/forskrift/1996-03-08-264/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innførsel og omsetning av tele- og radioutstyr</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Registrering som teleutstyrsleverandør innebærer generell importtillatelse, og teleutstyrsleverandør kan uten ytterligere tillatelse fra Statens teleforvaltning innføre alle typer godkjent og ikke-godkjent tele- og radioutstyr.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Tele- og radioutstyr til eget bruk kan innføres dersom dette er godkjent og merket etter gjeldende regler. For radioutstyr skal nødvendige tillatelser til å eie, besitte eller bruke utstyret (frekvenskonsesjon) være innhentet før utstyret innføres.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Privatpersoner kan uten tillatelse overlate privateid tele- og radioutstyr til andre. Dersom radioutstyr er pålagt frekvenskonsesjon eller spesielle vilkår for bruk, må eier forvisse seg om at den som overtar utstyret innehar nødvendige tillatelser til å eie, besitte eller bruke utstyret (frekvenskonsesjon).</article></article><article class="legalArticle" data-lovdata-URL="LTI/forskrift/1996-03-08-264/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til og ansvar for teleutstyrsleverandør</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Teleutstyrsleverandør har ansvaret for at alt tele- og radioutstyr som leverandøren markedsfører i Norge følger bestemmelsene i § 3 og at utstyret er forskriftsmessig merket før det omsettes eller distribueres for salg. Markedsføring, distribusjon og omsetning av utstyr som ikke er typegodkjent eller merket etter gjeldende regler er forbudt.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Teleutstyrsleverandør har ansvaret for at alt teleutstyr som han markedsfører i Norge er i samsvar med forskrift om elektromagnetisk kompatibilitet (EMC) for teleutstyr.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Teleutstyrsleverandør kan bare videreselge radioutstyr, hvor det er satt krav til individuell frekvenskonsesjon, til registrert radioforhandler eller til person som dokumenterer tillatelse til å eie, besitte eller bruke utstyret (frekvenskonsesjon).</article><article class="legalP" data-absoluteaddress="/kapittel/2/paragraf/5/ledd/4/" id="kapittel-2-paragraf-5-ledd-4">Når teleutstyrsleverandør utfører radioforhandlervirksomhet, gjelder bestemmelsene i § 9.</article></article><article class="legalArticle" data-lovdata-URL="LTI/forskrift/1996-03-08-264/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Teleutstyrsleverandør – teknisk dokumentasjon, servicedokumentasjon m.v.</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Teleutstyrsleverandør skal ha teknisk dokumentasjon og servicedokumentasjon for enhver type utstyr som han markedsfører. Brukerveiledning, fortrinnsvis på norsk, svensk eller dansk skal medfølge utstyret.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Teleutstyrsleverandør skal oppbevare teknisk dokumentasjon og servicedokumentasjon for omsatt tele- og radioutstyr i minst 10 år etter at omsetning av vedkommende utstyr er opphørt.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Når særlige hensyn tilsier det, for eksempel for bevaring av forretningshemmeligheter, kan Statens teleforvaltning dispensere fra kravene til teknisk dokumentasjon og servicedokumentasjon som nevnt ovenfor, jfr. § 16.</article></article><article class="legalArticle" data-lovdata-URL="LTI/forskrift/1996-03-08-264/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Krav til og ansvar for radioforhandler</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Videresalg av radioutstyr hvor det er krav om individuell frekvenskonsesjon, må bare skje til annen registrert radioforhandler eller til person som dokumenterer frekvenskonsesjon.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Radioforhandler skal påse at brukerveiledning, inklusive informasjon om riktig frekvensbruk (tillatte frekvenser) følger utstyret der dette er nødvendig.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Radioforhandler skal være fortrolig med utstyrets virkemåte og kunne rettlede i bruk og installasjon av utstyret som omsettes. Vedkommende plikter å sette seg inn i de bestemmelser som bruken av utstyret måtte være underlagt.</article><article class="legalP" data-absoluteaddress="/kapittel/2/paragraf/7/ledd/4/" id="kapittel-2-paragraf-7-ledd-4">Radioforhandler som ønsker å utføre praktisk demonstrasjon eller prøving av radioutstyr hvor det stilles krav om operatørsertifikat for å betjene utstyret, må selv inneha nødvendig sertifikat.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1996-03-08-264/KAPITTEL_3" data-partID="k3"><h2>Kap III. Generelle bestemmelser</h2><article class="legalArticle" data-lovdata-URL="LTI/forskrift/1996-03-08-264/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll av virksomhet</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Statens teleforvaltning eller den som Statens teleforvaltning bemyndiger, kan til enhver tid foreta kontroll hos alle som omsetter m.v. tele- og radioutstyr for å klarlegge om reglene i denne forskrift, eller vedtak fattet med hjemmel i forskriften, er oppfylt. Kontrolløren har rett til å gjennomgå utstyrsoppgaver, oppgaver over omsatt utstyr m.v. samt undersøke lagerrom og andre rom i forbindelse med virksomheten i den utstrekning det finnes nødvendig av hensyn til kontrollen.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Etter anmodning fra Statens teleforvaltning plikter teleutstyrsleverandør å gi opplysninger om sine forhandlere og hvilke av leverandørens produkter disse fører.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Etter anmodning fra Statens teleforvaltning plikter teleutstyrsleverandør å sende inn oppgave over utstyr som er omsatt m.v. eller eventuelt andre opplysninger vedrørende firmaets omsetning m.v. av slikt utstyr.</article></article><article class="legalArticle" data-lovdata-URL="LTI/forskrift/1996-03-08-264/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Klage over enkeltvedtak fattet av Statens teleforvaltning avgjøres av Statens teleforvaltningsråd. Klage av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet innstilling til vedtak. Vedtak i klagesak kan ikke påklages videre, jf forvaltningsloven § 28, 1. ledd, annet punktum.</article></article><article class="legalArticle" data-lovdata-URL="LTI/forskrift/1996-03-08-264/§12" data-name="§12" data-partID="§12" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Gebyr</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Den autoriserte virksomhet må betale årlig gebyr, jf forskrift om gebyr m.v. til Statens teleforvaltning av 19. januar 1996 nr 118, fastsatt av Samferdselsdepartementet. Ved endring av gebyrsatser gjelder disse fra første forfall etter at endringen er kunngjort.</article></article><article class="legalArticle" data-lovdata-URL="LTI/forskrift/1996-03-08-264/§13" data-name="§13" data-partID="§13" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Tilbaketrekking av tele- og radioutstyr</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Ved overtredelse av §§ 3, 4, 7 og 9 kan Statens teleforvaltning pålegge teleutstyrsleverandør eller forhandler straks å stanse markedsføring og omsetning av tele- og radioutstyret, samt å gjennomføre tiltak for å trekke utstyret tilbake fra markedet innen en fastsatt frist.</article></article><article class="legalArticle" data-lovdata-URL="LTI/forskrift/1996-03-08-264/§14" data-name="§14" data-partID="§14" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tvangsbot</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">For å sikre at enkeltvedtak etter denne forskrift overholdes kan Statens teleforvaltning bestemme at den vedtaket retter seg mot skal betale en daglig løpende bot til staten til forholdet er rettet på.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Vedtak om tvangsbot er tvangsgrunnlag for utlegg, jf teleloven § 10-3 annet ledd.</article></article><article class="legalArticle" data-lovdata-URL="LTI/forskrift/1996-03-08-264/§15" data-name="§15" data-partID="§15" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Straff og inndragning av utstyr</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Overtredelse av forskriften er straffbar med hjemmel i teleloven, jf § 10-4 og kan medføre inndragning av utstyr etter straffelovgivningens inndragningsbestemmelser.</article></article><article class="legalArticle" data-lovdata-URL="LTI/forskrift/1996-03-08-264/§16" data-name="§16" data-partID="§16" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende bestemmelser og dispensasjon</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Statens teleforvaltning kan gi utfyllende bestemmelser til, og hvor særskilte grunner foreligger, dispensere fra denne forskrift.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1996-03-08-264/KAPITTEL_4" data-partID="k4"><h2>Kap IV. Overgangsbestemmelser og ikrafttreden</h2><article class="legalArticle" data-lovdata-URL="LTI/forskrift/1996-03-08-264/§17" data-name="§17" data-partID="§17" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Overgangsbestemmelser</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Virksomhet som ved ikrafttreden av denne forskrift er autorisert av Statens teleforvaltning som telehovedleverandør eller radiohovedleverandør blir automatisk registrert som teleutstyrsleverandør i samsvar med forskriftens § 5. Virksomhet som ved ikrafttreden av denne forskrift er autorisert av Statens teleforvaltning som radioforhandler i klasse RFA blir automatisk registrert som radioforhandler i samsvar med forskriftens § 5.</article></article><article class="legalArticle" data-lovdata-URL="LTI/forskrift/1996-03-08-264/§18" data-name="§18" data-partID="§18" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Denne forskrift trer i kraft 15. april 1996.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Fra samme tid oppheves følgende forskrifter fastsatt av Samferdselsdepartementet: forskrift av 4. desember 1992 nr. 1135 om autorisasjon for innførsel, omsetning ved salg eller på annen måte, utleie o.l., installasjon og service av radioteknisk utstyr og forskrift av 4. desember 1992 nr. 1136 om autorisasjon for innførsel, omsetning ved salg eller på annen måte, utleie o.l., installasjon og service av teleteknisk brukerutstyr og linjenett ment for tilknytning til de offentlige telenett.</article></article></section></main></body></html>