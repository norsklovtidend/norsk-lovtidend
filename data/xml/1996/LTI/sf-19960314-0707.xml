<!DOCTYPE html><html lang="no"><head><title>Forskrift for eksamener ved Universitetet i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:45</dd><dt class="legacyID">Datokode</dt><dd class="legacyID">FOR-1996-03-14-707</dd><dt class="dokid">DokumentID</dt><dd class="dokid">LTI/forskrift/1996-03-14-707</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 14</dd><dt class="dateInForce">I kraft fra</dt><dd class="dateInForce">1996-03-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§50</li></ul></dd><dt class="dateOfPublication">Kunngjort</dt><dd class="dateOfPublication">1996-08-26</dd><dt class="title">Tittel</dt><dd class="title">Forskrift for eksamener ved Universitetet i Tromsø.</dd><dt class="miscInformation">Annet om dokumentet</dt><dd class="miscInformation">Fastsatt av styret for Universitetet i Tromsø 14. mars 1996 med hjemmel i lov av 12. mai 1995 nr. 22 om universiteter og høgskoler § 50 nr. 6.</dd><dt class="refid">RefID</dt><dd class="refid">forskrift/1996-03-14-707</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for eksamener ved Universitetet i Tromsø.<ul class="tocSubUl"><li>§ 1. Forskriftens virkeområde</li><li>§ 2. Utfyllende regler</li><li>§ 3. Registrering og eksamensmelding</li><li>§ 4. Adgangen til å framstille seg til samme eksamen flere ganger</li><li>§ 5. Trekk under skriftlig eksamen</li><li>§ 6. Sykdom og andre særskilte grunner til fravær i forbindelse med eksamen</li><li>§ 7. Om sykdom og særordning ved hjemmeeksamen</li><li>§ 8. Utsatt prøve</li><li>§ 9. Adgangen til ny eksamen for kandidater som ikke består ordinær eksamen</li><li>§ 10. Ekstraordinær eksamen</li><li>§ 11. Adgangen til å avlegge eksamen etter tidligere ordning ved endringer i studieplanen</li><li>§ 12. Særordninger under eksamen</li><li>§ 13. Sensur</li><li>§ 14. Klage over saksbehandlingen</li><li>§ 15. Begrunnelse for og klage over eksamenskarakterer</li><li>§ 16. Ikrafttredelse</li><li>§ 17. Oppheving av andre regler ved Universitetet i Tromsø</li></ul></li></ul></dd></dl></header><main class="documentBody" data-lovdata-URL="LTI/forskrift/1996-03-14-707" id="dokument"><h1>Forskrift for eksamener ved Universitetet i Tromsø.</h1><article class="legalArticle" data-lovdata-URL="LTI/forskrift/1996-03-14-707/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder studentenes rettigheter og plikter i forbindelse med avvikling av eksamen ved Universitetet i Tromsø. Forskriften gjelder så langt den passer også for eksamenskandidater som ikke er tatt opp som studenter ved det aktuelle faget eller studiet. Universitetsdirektøren håndhever forskriften.</article></article><article class="legalArticle" data-lovdata-URL="LTI/forskrift/1996-03-14-707/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Utfyllende regler</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Universitetsstyret gir utfyllende regler i henhold til denne forskriften. Universitetsdirektøren gis myndighet til å foreta mindre endringer av de utfyllende regler. Avdelingene selv gir utfyllende regler i henhold til denne forskriften. Slike utfyllende regler kan være av rent spesialteknisk eller faglig karakter, f.eks. vedrørende bruk av hjelpemidler ved den enkelte eksamen og skal ikke kunne innebære inngrep i de rettigheter som studenten har etter eksamensforskriften. Avdelingenes utfyllende regler skal godkjennes av Universitetsdirektøren.</article></article><article class="legalArticle" data-lovdata-URL="LTI/forskrift/1996-03-14-707/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Registrering og eksamensmelding</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kandidatene må registrere seg som student og melde seg skriftlig til eksamen innen de til enhver tid gjeldende frister. Meldingsfristene kunngjøres i undervisningskatalogen og ved oppslag på den enkelte avdeling. Det gjelder egne frister for melding til utsatt prøve og kontinuasjonseksamen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det skal leveres eksamensmelding til alle fag, emner, kurs, feltkurs/ekskursjoner som evalueres og godskrives med vekttall. Universitetsdirektøren kan gi dispensasjon fra meldingsfristen i helt spesielle tilfeller. Kriterier for å få dispensasjon fra fristene for registrering og eksamensmelding gis i utfyllende regler til denne forskriften. Avslag på søknad om dispensasjon fra fristene kan påklages. Styrets klagenemnd er klageinstans.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Eksamensmeldingen kan annulleres innen bestemte frister som kunngjøres i undervisningskatalogen og ved oppslag. Eksamensmeldinger til utsatte prøver og kontinuasjonseksamener kan ikke annulleres.</article></article><article class="legalArticle" data-lovdata-URL="LTI/forskrift/1996-03-14-707/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Adgangen til å framstille seg til samme eksamen flere ganger</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er ikke anledning til år framstille seg til samme eksamen ved Universitetet i Tromsø mer enn tre ganger. Den aktuelle avdeling kan i særlige tilfelle gjøre unntak fra denne bestemmelsen dersom ett av følgende vilkår foreligger:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">ved å bestå eksamen i emnet vil søkeren oppnå en godkjent emnegruppe nødvendig for cand.mag. graden</article></article></li><li data-li-identifier="b." data-name="b."><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">ved å bestå eksamen i emnet vil søkeren oppnå en grad ved universitetet</article></article></li><li data-li-identifier="c." data-name="c."><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">søkeren kan dokumentere sosiale og/eller personlige grunner til at eksamen i emnet ikke er oppnådd innen den fastsatte grensen.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Avslag på søknad om dispensasjon i henhold til denne bestemmelsen kan påklages. Styrets klagenemnd er klageinstans.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Kandidater som ikke møter til eksamen, ikke leverer oppgave eller trekker seg etter at annulleringsfristen er utløpt, regnes for å ha framstilt seg til eksamen. Kandidater som møter, men som trekker seg under eksamen, regnes også for å ha framstilt seg til eksamen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Dersom en kandidat har bestått samme eksamen mer enn én gang, vil beste karakter gjelde.</article></article><article class="legalArticle" data-lovdata-URL="LTI/forskrift/1996-03-14-707/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Trekk under skriftlig eksamen</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">En kandidat som framstiller seg til skriftlig eksamen, men som likevel ikke vil levere besvarelse, må fylle ut og levere skjema for trekk under eksamen før lokalet forlates. Ved hjemmeeksamen må trekkskjema leveres innen innleveringsfristen. Etter dette anses studenten for å ha trukket seg fra eksamen. En kandidat som leverer blank besvarelse anses også for å ha trukket seg fra eksamen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">En kandidat som har levert eksamensbesvarelse, kan ikke unndra seg sensur.</article></article><article class="legalArticle" data-lovdata-URL="LTI/forskrift/1996-03-14-707/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sykdom og andre særskilte grunner til fravær i forbindelse med eksamen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom en kandidat ikke kan møte til eksamen på grunn av sykdom som er oppstått etter at trekkfristen for eksamensmeldinger er utløpt, må legeattest sendes eller leveres studiedirektøren senest to døgn etter den første eksamen som attesten gjelder for.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Legeattesten skal inneholde opplysninger om hvilken eksamen eller hvilke eksamener den gjelder for, samt tidsrom for sykemeldingen. Er det ikke mulig å få en legeattest innen to døgn, må eksamenskandidaten gi studiedirektøren beskjed om dette innen fristens utløp.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">En kandidat som blir syk under eksamen, må etter å ha underrettet overinspektøren i eksamenslokalet, fylle ut skjema for trekk under eksamen og straks oppsøke lege og levere legeattest i samsvar med reglene i første og andre ledd.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Dersom en kandidat på grunn av andre særskilte forhold ikke kan fullføre eksamen, må dette bekreftes på tilsvarende måte som ved sykdom. Slike forfall må kjennes gyldige av universitetsdirektøren.</article></article><article class="legalArticle" data-lovdata-URL="LTI/forskrift/1996-03-14-707/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Om sykdom og særordning ved hjemmeeksamen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">En kandidat som ikke kan framstille seg til en hjemmeeksamen på grunn av sykdom som er oppstått etter at trekkfristen for eksamensmelding er utløpt, må sende eller levere legeattest til studiedirektøren senest to døgn etter at innleveringsfristen er utløpt. Dette gjelder også i tilfelle der kandidaten blir syk under hjemmeeksamen. Bestemmelsen om legeattestens innhold fastsatt i § 6, 2. ledd, gjelder også her.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Er det ikke mulig å få en legeattest innen fristen, må kandidaten gi studiedirektøren beskjed om dette innen fristens utløp.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Dersom en kandidat på grunn av andre særskilte forhold ikke kan gjennomføre eksamen, må dette bekreftes på tilsvarende måte som ved sykdom. Slike forfall må kjennes gyldig av universitetsdirektøren.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Oppstår det uforutsette problemer av medisinsk karakter under hjemmeeksamen, og problemets omfang ikke er større enn at kandidaten mener å kunne fullføre eksamen ved hjelp av ekstra eksamenstid på inntil 2 dager, kan universitetsdirektøren i helt spesielle tilfeller gi tillatelse til slik særordning. Som helt spesielt tilfelle regnes blant annet dødsfall i nærmeste familie og andre ulykkeslignende tilfeller som rammer kandidaten. Søknad om særordning skal framsettes skriftlig og nødvendig dokumentasjon må legges ved søknaden.</article></article><article class="legalArticle" data-lovdata-URL="LTI/forskrift/1996-03-14-707/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utsatt prøve</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kandidater som ikke fullfører en eksamen eller deler av eksamen og som oppfyller betingelsene i § 6 eller § 7, kan gå opp til utsatt prøve. Det gjelder andre regler for kandidater som ikke består eksamen, se § 9.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kandidater som på grunn av spesielle problemer i forbindelse med svangerskap, fødsel eller omsorg for barn, ikke kan gå opp til eksamen, kan søke universitetsdirektøren om å få gå opp til utsatt prøve.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Ved utsatt prøve er det ikke anledning til å gå opp til eventuelle deler av eksamen som ble avlagt under den ordinære eksamen. Dersom en student ikke møter til utsatt prøve eller avbryter prøven, gis det ikke adgang til å avlegge ny utsatt prøve.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Utsatte prøver skal holdes så snart som mulig etter at forfallsgrunnen er opphørt og normalt senest en måned etter begynnelsen av neste semester.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">For eksamener under jusstudiet og medisinstudiet gjelder andre regler for utsatte prøver, se henholdsvis Eksamensreglement for graden cand.jur. og Utfyllende regler til reglement for medisinsk embetseksamen.</article></article><article class="legalArticle" data-lovdata-URL="LTI/forskrift/1996-03-14-707/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Adgangen til ny eksamen for kandidater som ikke består ordinær eksamen</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kandidater som ikke består siste avholdte ordinære eksamen, kan kontinuere ved ekstraordinær eksamen (kontinuasjonseksamen), eller ta del i utsatt prøve dersom avdelingen har bestemt at det skal være anledning til å avlegge kontinuasjonseksamen i det aktuelle faget. Bestemmelser om kontinuasjonsadgang skal tas inn i studieplanene.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Kontinuasjonseksamen avholdes ved begynnelsen av semesteret etter siste ordinære eksamen.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Det er ikke anledning til å framstille seg til kontinuasjonseksamen for å forbedre karakteren fra en allerede bestått eksamen.</article></article><article class="legalArticle" data-lovdata-URL="LTI/forskrift/1996-03-14-707/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ekstraordinær eksamen</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">I særlige tilfeller kan avdelingene arrangere ekstraordinær eksamen i et fag. Studenter som har framstilt seg til den ordinære eksamen i samme emne sist slik ble avholdt, og eksamenskandidater som ikke er tatt opp som studenter ved det aktuelle faget eller studiet, kan ikke gå opp til ekstraordinær eksamen.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Det arrangeres ikke utsatt prøve eller kontinuasjonseksamen i forbindelse med ekstraordinære eksamener.</article></article><article class="legalArticle" data-lovdata-URL="LTI/forskrift/1996-03-14-707/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Adgangen til å avlegge eksamen etter tidligere ordning ved endringer i studieplanen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Dersom studieplanen for et fag/emne endres vesentlig med hensyn til pensum, emnets varighet, tidspunkt for eksamen og lignende, skal det for et tidsrom på to år etter at ny studieplan trer i kraft:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">være anledning til å avlegge eksamen etter tidligere ordning. Gjelder endringen eksamensordningen, gis det bare anledning til å gå opp til eksamen etter tidligere ordning dersom studiet var påbegynt før den nye studieplanen trådte i kraft.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">tilrettelegges studiemuligheter etter tidligere ordning, hvis det med rimelighet kan antas at den nye ordningen vil forsinke studenter som har påbegynt studiet etter tidligere ordning. Slikt studietilbud trenger en likevel ikke å tilby hvis den bare er aktuell for studenter som allerede har fulgt undervisningen i emnet, men som ikke har bestått eksamen.</article></article></li></ul></article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Eksamenskandidater som ikke er tatt opp som student ved det aktuelle faget eller studiet, må avlegge eksamen etter den eksamensordning som til enhver tid gjelder.</article></article><article class="legalArticle" data-lovdata-URL="LTI/forskrift/1996-03-14-707/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Særordninger under eksamen</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Kandidater som av særlige grunner har behov for spesiell tilrettelegging i forbindelse med eksamen, må skriftlig melde fra om dette ved melding til eksamen. I tillegg må kandidaten framsette skriftlig søknad om den aktuelle tilretteleggingen innen bestemte frister. Fristene kunngjøres i undervisningskatalogen og ved oppslag på den enkelte avdeling. Dersom behovet for tilrettelegging melder seg etter fristens utløp, kan det gis dispensasjon fra denne.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Bestemmelser om hvilke særordninger som kan gis og til hvilke situasjoner, tas inn i utfyllende regler til denne forskriften.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Studenter som har norsk som fremmedspråk, gis 1 time utvidet eksamenstid det første året de er registrert som student ved Universitetet i Tromsø.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Ved særordninger under hjemmeeksamen gjelder § 7.</article></article><article class="legalArticle" data-lovdata-URL="LTI/forskrift/1996-03-14-707/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Sensur</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Sensuren skal foreligge innen tre uker med mindre styret selv har fastsatt en lengre frist. Når det gjelder større skriftlige arbeider som hovedfags- og kandidatavhandlinger normert til et semesters arbeid eller mer, er fristen for sensur seks uker.</article></article><article class="legalArticle" data-lovdata-URL="LTI/forskrift/1996-03-14-707/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage over saksbehandlingen</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Avgjørelser etter denne forskriften kan påklages i henhold til forvaltningslovens bestemmelser og universitets og høgskolelovens § 51. Styrets klagenemnd er klageinstans i henhold til Regler om styrets klagenemnd ved Universitetet i Tromsø.</article></article><article class="legalArticle" data-lovdata-URL="LTI/forskrift/1996-03-14-707/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Begrunnelse for og klage over eksamenskarakterer</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">En student har rett til å få en begrunnelse for karakterfastsettingen av sine prestasjoner etter nærmere regler om frister og fremgangsmåte gitt i universitets og høgskolelovens § 52 og i utfyllende regler til denne forskriften. Studenten kan skriftlig klage over karakterfastsettingen etter nærmere regler om frister og fremgangsmåte gitt i universitets og høgskolelovens § 52 og utfyllende regler til denne forskriften.</article></article><article class="legalArticle" data-lovdata-URL="LTI/forskrift/1996-03-14-707/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Denne forskriften trer i kraft straks.</article></article><article class="legalArticle" data-lovdata-URL="LTI/forskrift/1996-03-14-707/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Oppheving av andre regler ved Universitetet i Tromsø</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Fra den tid forskriften trer i kraft, oppheves: Reglement for eksamener ved Universitetet i Tromsø vedtatt av Universitetstinget 16. mars 1978 med senere endringer, Utfyllende regler for eksamensavvikling ved Universitetet i Tromsø, vedtatt av Universitetstinget 11. oktober 1990 med senere endringer og Utfyllende regler om klage over eksamenskarakterer m.m. ved Universitetet i Tromsø, vedtatt av Universitetsstyret 20. juni 1990 med senere endringer.</article></article></main></body></html>