<!DOCTYPE html><html lang="no"><head><title>Forskrift om overdragelse av forsikringsportefølje tegnet etter reglene om etableringsrett eller utveksling av tjenesteytelser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:08</dd><dt class="legacyID">Datokode</dt><dd class="legacyID">FOR-1996-05-22-506</dd><dt class="dokid">DokumentID</dt><dd class="dokid">LTI/forskrift/1996-05-22-506</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1996 Nr. 9</dd><dt class="dateInForce">I kraft fra</dt><dd class="dateInForce">1996-05-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-39/§3-8</li></ul></dd><dt class="dateOfPublication">Kunngjort</dt><dd class="dateOfPublication">1996-06-21</dd><dt class="title">Tittel</dt><dd class="title">Forskrift om overdragelse av forsikringsportefølje tegnet etter reglene om etableringsrett eller utveksling av tjenesteytelser.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 22. mai 1996 med hjemmel i lov 10. juni 1988 nr. 39 om forsikringsvirksomhet § 3-8. Ref. Rdir. 92/49/EØF artikkel 12 og 53, jf. Rdir. 73/239/EØF artikkel 28a. Rdir. 92/96/EØF artikkel 11 og 49, jf Rdir. 79/267/EØF artikkel 31a.</dd><dt class="refid">RefID</dt><dd class="refid">forskrift/1996-05-22-506</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overdragelse av forsikringsportefølje tegnet etter reglene om etableringsrett eller utveksling av tjenesteytelser.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Anvendelsesområde</li><li>§ 1-2. Forholdet til forsikringsavtaleloven</li><li>§ 1-3. Definisjoner</li></ul></li><li>Kapittel 2. Vilkår for overdragelse fra norske selskaper<ul class="tocSubUl"><li>§ 2-1. Forsikringsselskap med hovedkontor i Norge</li><li>§ 2-2. Forholdet til andre myndigheter</li></ul></li><li>Kapittel 3. Vilkår for overdragelse fra filial av forsikringsselskap med hovedkontor utenfor Det europeiske økonomiske samarbeidsområde<ul class="tocSubUl"><li>§ 3-1. Overdragelse fra utenlandsk selskap med filial etablert i Norge til selskap med hovedsete innenfor EØS</li><li>§ 3-2. Overdragelse fra utenlandsk selskap med filial etablert i Norge til selskap med hovedsete utenfor EØS</li><li>§ 3-3. Forholdet til andre myndigheter</li></ul></li><li>Kapittel 4. Forholdet til forsikringstakerne<ul class="tocSubUl"><li>§ 4-1. Informasjonsplikt</li><li>§ 4-2. Kunngjøring</li><li>§ 4-3. Rettsvirkning av kunngjøring</li><li>§ 4-4. Forsikringsavtalens oppsigelighet</li></ul></li><li>Kapittel 5. Ikrafttredelse<ul class="tocSubUl"><li>§ 5-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1996-05-22-506" id="dokument"><h1>Forskrift om overdragelse av forsikringsportefølje tegnet etter reglene om etableringsrett eller utveksling av tjenesteytelser.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1996-05-22-506/KAPITTEL_1" data-partID="k1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/1996-05-22-506/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Anvendelsesområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gjelder overdragelse av forsikringsportefølje som er tegnet i henhold til reglene om etableringsrett eller i henhold til reglene om utveksling av tjenesteytelser i avtalen om Det europeiske økonomiske samarbeidsområde, jf. forskrift 22. september 1995 nr. 827 om forsikringstjenesteytelser og etablering av filial av forsikringsselskap med hovedsete i annen stat i Det europeiske økonomiske samarbeidsområde.</article></article><article class="legalArticle" data-lovdata-URL="LTI/forskrift/1996-05-22-506/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Forholdet til forsikringsavtaleloven</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften medfører ingen innskrenkninger i forhold til de bestemmelser som følger av lov 16. juni 1989 nr. 69 om forsikringsavtaler.</article></article><article class="legalArticle" data-lovdata-URL="LTI/forskrift/1996-05-22-506/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift betyr:</article> <article class="defaultP" margin-top="true">Den stat hvor risikoen består i skadeforsikring:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1">den stat der eiendommen befinner seg, når forsikringen gjelder enten fast eiendom eller fast eiendom med innbo, i den utstrekning innboet er dekket av den samme forsikringspolisen,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1">den stat der registreringen er foretatt, når forsikringen gjelder transportmidler av enhver art,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1">den stat der forsikringstaker tegnet forsikringen, når det gjelder forsikringsavtaler med en varighet på fire måneder eller mindre, som dekker risikoer i forbindelse med reiser og ferier, uansett forsikringsklasse, eller</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/3/ledd/1/punkt/4/" id="kapittel-1-paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/3/ledd/1/punkt/4/ledd/1/" id="kapittel-1-paragraf-3-ledd-1-punkt-4-ledd-1">den stat der forsikringstaker har sitt vanlige bosted eller, dersom forsikringstaker er en juridisk person, den stat der den virksomhet som avtalen gjelder ligger, i alle tilfeller som ikke uttrykkelig er nevnt i bokstav a) til c).</article></article></li></ul></article> <article class="defaultP" margin-top="true">Den stat der forpliktelsen består i livsforsikring:</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Den stat der forsikringstaker har sitt vanlige bosted eller, dersom forsikringstaker er en juridisk person, den stat der den virksomhet som avtalen gjelder, ligger.</article> <article class="defaultP" margin-top="true">Filial:</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Et etablert forretningssted her i riket.</article> <article class="defaultP" margin-top="true">Etablert forretningssted:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/3/punkt/1/" id="kapittel-1-paragraf-3-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/3/punkt/1/ledd/1/" id="kapittel-1-paragraf-3-ledd-3-punkt-1-ledd-1">selskapets hovedsete (det vedtektsmessige hjemsted),</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/3/punkt/2/" id="kapittel-1-paragraf-3-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/3/punkt/2/ledd/1/" id="kapittel-1-paragraf-3-ledd-3-punkt-2-ledd-1">filial (generalagentur),</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/3/ledd/3/punkt/3/" id="kapittel-1-paragraf-3-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/3/ledd/3/punkt/3/ledd/1/" id="kapittel-1-paragraf-3-ledd-3-punkt-3-ledd-1">et kontor som ledes av selskapets eget personale, eller</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/3/ledd/3/punkt/4/" id="kapittel-1-paragraf-3-ledd-3-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/3/ledd/3/punkt/4/ledd/1/" id="kapittel-1-paragraf-3-ledd-3-punkt-4-ledd-1">en uavhengig person som har en fast fullmakt til å handle på det utenlandske selskapets vegne i likhet med en filial av selskapet.</article></article></li></ul></article> <article class="defaultP" margin-top="true">EØS:</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Det europeiske økonomiske samarbeidsområde.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1996-05-22-506/KAPITTEL_2" data-partID="k2"><h2>Kapittel 2. Vilkår for overdragelse fra norske selskaper</h2><article class="legalArticle" data-lovdata-URL="LTI/forskrift/1996-05-22-506/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Forsikringsselskap med hovedkontor i Norge</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Forsikringsselskap med hovedkontor her i riket kan, etter tillatelse fra Kredittilsynet, overdra hele eller deler av forsikringsporteføljen som er tegnet etter reglene om etableringsrett eller reglene om utveksling av tjenesteytelser, til forsikringsselskap etablert i en annen stat i EØS.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Før tillatelse kan gis, innhenter Kredittilsynet fra tilsynsmyndigheten i hjemstaten til det overtakende forsikringsselskapet, bekreftelse på at det overtakende forsikringsselskap har den nødvendige solvensmargin etter at det er tatt hensyn til overdragelsen.</article></article><article class="legalArticle" data-lovdata-URL="LTI/forskrift/1996-05-22-506/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Forholdet til andre myndigheter</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Før tillatelse til overdragelse av forsikringsportefølje fra et norsk forsikringsselskaps filial i en annen stat i EØS kan gis, skal Kredittilsynet innhente uttalelse fra tilsynsmyndigheten i filialstaten.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Kredittilsynet skal innhente samtykke til overdragelsen fra tilsynsmyndigheten i den eller de stater hvor risikoen eller forpliktelsen består.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Dersom uttalelse eller samtykke fra tilsynsmyndigheten ikke er mottatt innen tre måneder etter at anmodningen om dette er kommet frem, anses dette som et samtykke.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1996-05-22-506/KAPITTEL_3" data-partID="k3"><h2>Kapittel 3. Vilkår for overdragelse fra filial av forsikringsselskap med hovedkontor utenfor Det europeiske økonomiske samarbeidsområde</h2><article class="legalArticle" data-lovdata-URL="LTI/forskrift/1996-05-22-506/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Overdragelse fra utenlandsk selskap med filial etablert i Norge til selskap med hovedsete innenfor EØS</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Forsikringsselskap med hovedsete utenfor EØS og med tillatelse til å drive forsikringsvirksomhet i Norge etter forsikringsvirksomhetsloven § 12-1 kan, etter tillatelse fra Kredittilsynet, overdra hele eller deler av forsikringsporteføljen til et forsikringsselskap med hovedsete her i riket eller et forsikringsselskap med hovedsete i annen stat i EØS. Før tillatelse kan gis innhenter Kredittilsynet, fra tilsynsmyndigheten i hjemstaten til det overtakende forsikringsselskapet, bekreftelse på at det overtakende forsikringsselskap har den nødvendige solvensmargin etter at det er tatt hensyn til overdragelsen.</article></article><article class="legalArticle" data-lovdata-URL="LTI/forskrift/1996-05-22-506/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Overdragelse fra utenlandsk selskap med filial etablert i Norge til selskap med hovedsete utenfor EØS</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Forsikringsselskap med hovedsete utenfor EØS og med tillatelse til å drive forsikringsvirksomhet i Norge etter forsikringsvirksomhetsloven § 12-1 kan, etter tillatelse fra Kredittilsynet, overdra hele eller deler av forsikringsporteføljen til et agentur eller en filial av et forsikringsselskap med hovedsete utenfor EØS, når agenturet eller filialen ligger her i riket eller i en annen stat innenfor EØS.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Før tillatelse kan gis innhenter Kredittilsynet, fra tilsynsmyndigheten i staten der det overtakende agenturet eller filialen ligger (dersom dette er utenfor Norge), bekreftelse på at det overtakende foretaket har den nødvendige solvensmargin etter at det er tatt hensyn til overdragelsen. Dersom det overtakende foretaket har agenturer eller filialer også i andre stater innenfor EØS, kan slik bekreftelse også innhentes fra tilsynsmyndigheten i en slik stat i henhold til art. 26 i Rdir. 73/239/EØF (første skadeforsikringsdirektiv) eller art. 30 i Rdir. 79/267/EØF (første livsforsikringsdirektiv).</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Kredittilsynet skal innhente bekreftelse fra tilsynsmyndigheten i staten der det overtakende agenturet eller filialen ligger (dersom dette er utenfor Norge) på at overdragelsen er mulig etter lovgivningen i denne staten, samt at denne staten samtykker i overdragelsen.</article></article><article class="legalArticle" data-lovdata-URL="LTI/forskrift/1996-05-22-506/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Forholdet til andre myndigheter</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dersom risikoen eller forpliktelsen består i annen EØS-stat enn Norge, skal Kredittilsynet innhente samtykke til overdragelsen fra tilsynsmyndigheten i den eller de stater hvor risikoen eller forpliktelsen består.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Dersom samtykke fra tilsynsmyndigheten som nevnt i første ledd ikke er mottatt innen tre måneder etter at anmodningen om dette er kommet frem, anses dette som et samtykke.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1996-05-22-506/KAPITTEL_4" data-partID="k4"><h2>Kapittel 4. Forholdet til forsikringstakerne</h2><article class="legalArticle" data-lovdata-URL="LTI/forskrift/1996-05-22-506/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Informasjonsplikt</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Forsikringsselskap eller filial som skal overdra hele eller deler av forsikringsporteføljen skal, når risikoen eller forpliktelsen består i Norge, informere de forsikringstakere som omfattes av overdragelsen senest fire uker før overdragelsen gjennomføres.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Forsikringstakerne skal informeres om porteføljens størrelse, retten til å si opp forsikringsavtalen, herunder oppsigelsesfrist som nevnt i § 4-4, eventuelle forventede endringer i premienivået eller forsikringsytelser, samt annet som har betydning for vurderingen av forsikringsavtalen.</article></article><article class="legalArticle" data-lovdata-URL="LTI/forskrift/1996-05-22-506/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Kunngjøring</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Tillatelse til overdragelse skal, når risikoen eller forpliktelsen består i Norge, offentliggjøres to ganger i Norsk lysingsblad samt i en avis som er alminnelig lest der risikoen eller forpliktelsen består. Første offentliggjøring skal skje senest fire uker før overdragelsen skal gjennomføres.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Offentliggjøring kan unnlates dersom forsikringsselskapet kan godtgjøre at samtlige forsikringstakere har mottatt informasjon som nevnt i § 4-1.</article></article><article class="legalArticle" data-lovdata-URL="LTI/forskrift/1996-05-22-506/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Rettsvirkning av kunngjøring</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Når overdragelsen er kunngjort som foreskrevet, kan overdragelsen gjøres gjeldende overfor forsikringstakerne, de sikrede og enhver annen person som har rettigheter og plikter etter de overdratte avtalene, med mindre forsikringstaker har sagt opp avtalen i samsvar med § 4-4.</article></article><article class="legalArticle" data-lovdata-URL="LTI/forskrift/1996-05-22-506/§4-4" data-name="§4-4" data-partID="§4-4" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Forsikringsavtalens oppsigelighet</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Med mindre lengre frist er angitt i lov, forskrift, avtale eller avtales senere, kan forsikringstaker si opp avtalen innen fire uker etter at varsel om overdragelse etter § 4-1 er mottatt eller offentliggjort første gang etter § 4-2. Fristen beregnes fra det siste av disse tidspunktene.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Dersom informasjonsplikten ikke oppfylles eller blir oppfylt senere enn fire uker før overdragelsen skal gjennomføres, har forsikringstaker sin oppsigelsesrett i behold i fire uker etter at han visste eller burde vite om overdragelsen og om sin adgang til å si opp avtalen som nevnt i første ledd.</article><article class="legalP" data-absoluteaddress="/kapittel/4/paragraf/4/ledd/3/" id="kapittel-4-paragraf-4-ledd-3">Etter at oppsigelsen er mottatt, gjelder i skadeforsikring en oppgjørsfrist på fire uker. For livsforsikring gjelder de oppgjørsfrister som er fastsatt i forskrift 27. november 1991 nr. 757 om rett til overføring av oppsamlede midler knyttet til kollektiv eller individuell livs- eller pensjonsforsikring.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1996-05-22-506/KAPITTEL_5" data-partID="k5"><h2>Kapittel 5. Ikrafttredelse</h2><article class="legalArticle" data-lovdata-URL="LTI/forskrift/1996-05-22-506/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Forskriften trer i kraft straks.</article></article></section></main></body></html>