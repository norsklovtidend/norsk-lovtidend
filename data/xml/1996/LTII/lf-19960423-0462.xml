<!DOCTYPE html><html lang="no"><head><title>Forskrift om handel utenom fast utsalgssted, Sauda kommune, Rogaland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:04</dd><dt class="legacyID">Datokode</dt><dd class="legacyID">FOR-1996-04-23-462</dd><dt class="dokid">DokumentID</dt><dd class="dokid">LTII/forskrift/1996-04-23-462</dd><dt class="ministry">Departement</dt><dd class="ministry"><ul><li>NB</li></ul></dd><dt class="publishedIn">Publisert i</dt><dd class="publishedIn">Avd II 1996 Nr. 5</dd><dt class="dateInForce">I kraft fra</dt><dd class="dateInForce">1996-06-04</dd><dt class="appliesTo">Gjelder for</dt><dd class="appliesTo">Sauda kommune, Rogaland.</dd><dt class="basedOn">Hjemmel</dt><dd class="basedOn"><ul><li>lov/1980-06-06-21</li></ul></dd><dt class="dateOfPublication">Kunngjort</dt><dd class="dateOfPublication">1996-06-04</dd><dt class="titleShort">Korttittel</dt><dd class="titleShort">Forskrift om handel, Sauda</dd><dt class="title">Tittel</dt><dd class="title">Forskrift om handel utenom fast utsalgssted, Sauda kommune, Rogaland.</dd><dt class="miscInformation">Annet om dokumentet</dt><dd class="miscInformation">Fastsatt av kommunestyret i Sauda 15. februar 1996 med hjemmel i lov av 6. juni 1980 nr. 21 om handelsvirksomhet. Stadfestet av fylkesmannen i Rogaland 23. april 1996.</dd><dt class="refid">RefID</dt><dd class="refid">forskrift/1996-04-23-462</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om handel utenom fast utsalgssted, Sauda kommune, Rogaland.<ul class="tocSubUl"><li>Kap. 1. Alminnelige bestemmelser<ul class="tocSubUl"><li>§ 1-1.</li></ul></li><li>Kap. 2. Adgang til handelsvirksomhet utenom fast utsalgssted overfor forbrukerne<ul class="tocSubUl"><li>§ 2-1.</li><li>§ 2-2.</li><li>§ 2-3.</li></ul></li><li>Kap. 3. Regler for salg fra salgshaller, torg, gater, brygger og andre offentlige steder m.v.<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li><li>§ 3-5.</li><li>§ 3-6.</li><li>§ 3-7.</li><li>§ 3-8.</li><li>§ 3-9.</li><li>§ 3-10.</li><li>§ 3-11.</li><li>§ 3-12.</li></ul></li><li>Kap. 4. Straff<ul class="tocSubUl"><li>§ 4-1.</li></ul></li><li>Kap. 5. Generelle plikter<ul class="tocSubUl"><li>§ 5-1.</li><li>§ 5-2. Avslag</li></ul></li><li>Kap. 6. Ikrafttredelse<ul class="tocSubUl"><li>§ 6-1.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1996-04-23-462" id="dokument"><h1>Forskrift om handel utenom fast utsalgssted, Sauda kommune, Rogaland.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1996-04-23-462/KAPITTEL_1" data-partID="k1"><h2>Kap. 1. Alminnelige bestemmelser</h2><article class="legalArticle" data-lovdata-URL="LTII/forskrift/1996-04-23-462/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Disse forskrifter gjelder handel med varer i næring (handelsvirksomhet) utenom fast utsalgssted overfor forbruker, samt handel som ikke skjer i næring, i Sauda kommune.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Formålet med forskriftene er å ivareta hensynet til det eksisterende næringsliv og den enkelte forbruker.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Kap. 3 gjelder også handel med varer til forbrukerne som ikke er i næring.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1996-04-23-462/KAPITTEL_2" data-partID="k2"><h2>Kap. 2. Adgang til handelsvirksomhet utenom fast utsalgssted overfor forbrukerne</h2><article class="legalArticle" data-lovdata-URL="LTII/forskrift/1996-04-23-462/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Handelsvirksomhet utenom fast utsalgssted etter dette kapittel, må utøves i samsvar med bestemmelsene i kapittel 3 så langt disse rekker. All handel utenom fast utsalgssted skal godkjennes av kommunen på forhånd.</article></article><article class="legalArticle" data-lovdata-URL="LTII/forskrift/1996-04-23-462/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Oppsøkende handelsvirksomhet utenom fast utsalgssted med dagligvarer overfor forbruker er, med unntak av grønnsaker, poteter, frukt og bær i sin naturlige form, ikke tillatt.</article></article><article class="legalArticle" data-lovdata-URL="LTII/forskrift/1996-04-23-462/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Rådmannen kan dispensere fra bestemmelsene i § 2-2 for handel med enkeltstående produktgrupper, jfr. lovens § 3-2, 2. ledd.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Ved søknad om dispensasjon skal det foretas en avveining av forbrukernes behov og interesse for denne type handelsvirksomhet og mulige skadevirkninger for den stasjonære handel.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1996-04-23-462/KAPITTEL_3" data-partID="k3"><h2>Kap. 3. Regler for salg fra salgshaller, torg, gater, brygger og andre offentlige steder m.v.</h2><article class="legalArticle" data-lovdata-URL="LTII/forskrift/1996-04-23-462/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Dette kapitlet gjelder salg fra ovennevnte steder. Salg fra slike steder må skje i samsvar med disse forskrifter. Rådmannen kan dispensere fra kap. 3 etter uttalelse fra teknisk sjef, dog ikke fra § 3-1.</article></article><article class="legalArticle" data-lovdata-URL="LTII/forskrift/1996-04-23-462/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Etter tilråding fra teknisk sjef avgjør rådmannen hvilke steder som kan benyttes til torghandel. All handel skal fortrinnsvis foregå fra torget. Dersom handel skal foregå fra salgshaller, gater, brygger og andre offentlige steder, samt fra fartøy, fra tomter og annen privat grunn og innganger til slike fra portrom og innganger til bygninger, må dette skje uten at det medfører trafikkfare eller er til hinder for alminnelig ferdsel.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Dersom forholdene tilsier det, m.a. ut fra plasshensyn, kan rådmannen etter tilråding fra teknisk sjef begrense tillatt varesortiment ved torgsalg.</article></article><article class="legalArticle" data-lovdata-URL="LTII/forskrift/1996-04-23-462/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Den handelen som er nevnt under § 3-1 står under ledelse av teknisk sjef. All handel med næringsmidler skal skje i samarbeid med næringsmiddeltilsynet.</article></article><article class="legalArticle" data-lovdata-URL="LTII/forskrift/1996-04-23-462/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Ingen må selge varer eller drive handel eller næring på torget eller andre offentlige steder uten å være tilvist plass av tilsynsmann for torget. Torghandlere kan tilvises fast salgsplass av tilsynsmannen, som ellers ordner med plassering av selgerne. Ingen må uten godkjenning av tilsynsmann ha mer enn en salgsplass.</article></article><article class="legalArticle" data-lovdata-URL="LTII/forskrift/1996-04-23-462/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">For torghandelen gjelder de samme åpningstider som for de øvrige næringsdrivende, jfr. vedtekter i h.h.t. lov om åpningstider for utsalgssteder. I særlige tilfeller kan tilsynsmannen dispensere fra disse reglene.</article></article><article class="legalArticle" data-lovdata-URL="LTII/forskrift/1996-04-23-462/§3-6" data-name="§3-6" data-partID="§3-6" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Tilsynsmannen kan bestemme at all handel skal gå for seg fra bord. Kjøretøy som ikke blir brukt i handelen, skal straks kjøres bort. Avfall skal legges i særskilte avfallskasser, som de handlende har med seg. Når torgtiden er slutt, skal de varene som er igjen, det som er brukt ved handelen og alt avfall fjernes.</article></article><article class="legalArticle" data-lovdata-URL="LTII/forskrift/1996-04-23-462/§3-7" data-name="§3-7" data-partID="§3-7" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Torgavgiften blir innkrevd av tilsynsmannen og må betales forskuddsvis. Hver hefter for den tid plassen er leiet for.</article></article><article class="legalArticle" data-lovdata-URL="LTII/forskrift/1996-04-23-462/§3-8" data-name="§3-8" data-partID="§3-8" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>.</h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Dersom den som har fast plass på torget, bruker avløser, må dette godkjennes av tilsynsmannen. Barn under 16 år kan bare hjelpe voksne under handelen. Er en fast plass ikke tatt i bruk før kl. 09.00, kan plassen overlates til andre.</article></article><article class="legalArticle" data-lovdata-URL="LTII/forskrift/1996-04-23-462/§3-9" data-name="§3-9" data-partID="§3-9" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 3-9</span>.</h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">De handlende må rette seg etter påbud om orden som teknisk sjef, politiet eller helse- og sosialstyret gir. De som ikke følger disse påbud, kan vises bort fra torget.</article></article><article class="legalArticle" data-lovdata-URL="LTII/forskrift/1996-04-23-462/§3-10" data-name="§3-10" data-partID="§3-10" data-absoluteaddress="/kapittel/3/paragraf/10/" id="kapittel-3-paragraf-10"><h3 class="legalArticleHeader"><span class="legalArticleValue">§ 3-10</span>.</h3><article class="legalP" data-absoluteaddress="/kapittel/3/paragraf/10/ledd/1/" id="kapittel-3-paragraf-10-ledd-1">Er det noe ved varene som tyder på at de er helsefarlige (eller skjemt) skal teknisk sjef eller politiet legge ned foreløpige forbud og varsle næringsmiddeltilsynet, som avgjør om forbudet skal stå ved lag.</article></article><article class="legalArticle" data-lovdata-URL="LTII/forskrift/1996-04-23-462/§3-11" data-name="§3-11" data-partID="§3-11" data-absoluteaddress="/kapittel/3/paragraf/11/" id="kapittel-3-paragraf-11"><h3 class="legalArticleHeader"><span class="legalArticleValue">§ 3-11</span>.</h3><article class="legalP" data-absoluteaddress="/kapittel/3/paragraf/11/ledd/1/" id="kapittel-3-paragraf-11-ledd-1">Torghandel med kjøtt og kjøttvarer, fisk og fiskevarer, skalldyr, reker og andre lett bedervelige matvarer er forbudt uten særskilt tillatelse fra næringsmiddeltilsynet. All handel med frukt, bær m.m. skal foregå fra bord eller kasser som står minst 70 cm fra gata (torgdekket).</article></article><article class="legalArticle" data-lovdata-URL="LTII/forskrift/1996-04-23-462/§3-12" data-name="§3-12" data-partID="§3-12" data-absoluteaddress="/kapittel/3/paragraf/12/" id="kapittel-3-paragraf-12"><h3 class="legalArticleHeader"><span class="legalArticleValue">§ 3-12</span>.</h3><article class="legalP" data-absoluteaddress="/kapittel/3/paragraf/12/ledd/1/" id="kapittel-3-paragraf-12-ledd-1">Torgavgift skal betales etter følgende satser:</article><article class="legalP" data-absoluteaddress="/kapittel/3/paragraf/12/ledd/2/" id="kapittel-3-paragraf-12-ledd-2">For produsenter, for oppkjøpere og kommisjonærer:</article><article class="legalP" data-absoluteaddress="/kapittel/3/paragraf/12/ledd/3/" id="kapittel-3-paragraf-12-ledd-3">f.t. kr. 150,- pr. dag. Satsen blir regulert i forbindelse med behandlingen av budsjettet hvert år.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1996-04-23-462/KAPITTEL_4" data-partID="k4"><h2>Kap. 4. Straff</h2><article class="legalArticle" data-lovdata-URL="LTII/forskrift/1996-04-23-462/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Overtredelse av disse forskriftene, eller påbud gitt med hjemmel i forskriftene, straffes etter lov av 6. juni 1980 nr. 21 om handelsvirksomhet, § 5-1.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1996-04-23-462/KAPITTEL_5" data-partID="k5"><h2>Kap. 5. Generelle plikter</h2><article class="legalArticle" data-lovdata-URL="LTII/forskrift/1996-04-23-462/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Enhver som får drive handelsvirksomhet i henhold til denne forskrift plikter å ha kopi av den kommunale tillatelsen/registreringen oppslått på et lett synlig sted ved virksomheten.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Forøvrig plikter selger å ha alle lovbestemte registreringer oppslått sammen med den kommunale tillatelsen og da særlig i h.h.t. § 3-11.</article></article><article class="legalArticle" data-lovdata-URL="LTII/forskrift/1996-04-23-462/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Avslag</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Avslag på kommunal tillatelse til handel utenom fast utsalgssted og tilbakekallelse av slik tillatelse, kan påklages til Sauda formannskap, som er kommunens klagenemnd, jfr. § 28 i forvaltningsloven.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1996-04-23-462/KAPITTEL_6" data-partID="k6"><h2>Kap. 6. Ikrafttredelse</h2><article class="legalArticle" data-lovdata-URL="LTII/forskrift/1996-04-23-462/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Denne forskrift trer i kraft når fylkesmannens stadfestelse foreligger, og nødvendig kunngjøring har skjedd.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Gjeldende forskrifter, vedtatt av kommunestyret den 9. februar 1984, gjelder inntil nye forskrifter trer i kraft.</article></article></section></main></body></html>