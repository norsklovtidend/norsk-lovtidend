<!DOCTYPE html><html lang="no"><head><title>Forskrift om tildeling av salgs- og skjenkebevilling, Hvaler kommune, Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:22</dd><dt class="legacyID">Datokode</dt><dd class="legacyID">FOR-1996-02-14-235</dd><dt class="dokid">DokumentID</dt><dd class="dokid">LTII/forskrift/1996-02-14-235</dd><dt class="ministry">Departement</dt><dd class="ministry"><ul><li>NB</li></ul></dd><dt class="publishedIn">Publisert i</dt><dd class="publishedIn">Avd II 1996 Nr. 3</dd><dt class="dateInForce">I kraft fra</dt><dd class="dateInForce">1996-04-29</dd><dt class="appliesTo">Gjelder for</dt><dd class="appliesTo">Hvaler kommune, Østfold.</dd><dt class="basedOn">Hjemmel</dt><dd class="basedOn"><ul><li>lov/1989-06-02-27</li><li>forskrift/1989-12-19-1265</li></ul></dd><dt class="dateOfPublication">Kunngjort</dt><dd class="dateOfPublication">1996-03-29</dd><dt class="titleShort">Korttittel</dt><dd class="titleShort">Forskrift om salgs- og skjenkebevilling Hvaler</dd><dt class="title">Tittel</dt><dd class="title">Forskrift om tildeling av salgs- og skjenkebevilling, Hvaler kommune, Østfold.</dd><dt class="miscInformation">Annet om dokumentet</dt><dd class="miscInformation">Fastsatt av Hvaler kommunestyre 14. februar 1996 med hjemmel i lov av 2. juni 1989 nr. 27 om omsetning av alkoholholdig drikk m.v og forskrift av 19. desember 1989.</dd><dt class="refid">RefID</dt><dd class="refid">forskrift/1996-02-14-235</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av salgs- og skjenkebevilling, Hvaler kommune, Østfold.<ul class="tocSubUl"><li>1. Innledning</li><li>2. Målsettinger</li><li>3. Forebyggende virksomhet</li><li>4. Saksbehandlingsregler</li><li>5. Salgsbevillinger</li><li>6. Skjenkebevillinger</li><li>7. Salgs- og skjenkeavgifter</li><li>8. Kontroll og sanksjonsordninger</li></ul></li></ul></dd></dl></header><main class="documentBody" data-lovdata-URL="LTII/forskrift/1996-02-14-235" id="dokument"><h1>Forskrift om tildeling av salgs- og skjenkebevilling, Hvaler kommune, Østfold.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1996-02-14-235/KAPITTEL_1" data-partID="k1"><h2>1. Innledning</h2><article class="marginIdArticle" data-partID="a1.1" data-absoluteaddress="/kapittel/1/punkt/1/" id="kapittel-1-punkt-1"><span class="data-marginOriginalId">1.1</span><span class="miscHeadline"><i>Alkohollovens formål</i></span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Alkoholloven av 2. juni 1989 regulerer innførsel og omsetning av alkoholholdig drikk. Lovens formål er i størst mulig grad å begrense de samfunnsmessige og individuelle skader som alkoholbruk kan innebære. Loven tar utgangspunkt i at alkohol er en vare som er lovlig å omsette og bruke.</article></article><article class="marginIdArticle" data-partID="a1.2" data-absoluteaddress="/kapittel/1/punkt/2/" id="kapittel-1-punkt-2"><span class="data-marginOriginalId">1.2</span><span class="miscHeadline"><i>Definisjon av alkoholholdig drikk</i></span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1">Alkoholholdig drikk defineres i alkohollovens § 1-3, 1. ledd som fellesbetegnelse på drikker som inneholder mer enn 2.50 volumprosent alkohol.</article></article><article class="marginIdArticle" data-partID="a1.3" data-absoluteaddress="/kapittel/1/punkt/3/" id="kapittel-1-punkt-3"><span class="data-marginOriginalId">1.3</span><span class="miscHeadline"><i>Kommunens ansvar innen alkoholpolitikken</i></span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1">Hvaler kommune er ansvarlig for den utøvende bevillingspolitikk, samt til kontroll av salgs- og skjenkesteder etter den til enhver tid gjeldende alkohollovgivning og dens tilhørende forskrifter og rundskriv.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1996-02-14-235/KAPITTEL_2" data-partID="k2"><h2>2. Målsettinger</h2><article class="marginIdArticle" data-partID="a2.1" data-absoluteaddress="/kapittel/2/punkt/1/" id="kapittel-2-punkt-1"><span class="data-marginOriginalId">2.1</span><span class="miscHeadline"><i>Nasjonale målsettinger</i></span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Nasjonale mål bygger på den Europeiske alkoholhandlingsplanen, som er utarbeidet av Verdens Helseorganisasjon. Det er anbefalt at det totale alkoholkonsum reduseres med 25 % innen år 2000.</article><article class="legalP" data-absoluteaddress="/kapittel/2/punkt/1/ledd/2/" id="kapittel-2-punkt-1-ledd-2">Alkoholpolitikken legger opp til å redusere de individuelle og samfunnsmessige skader ved å redusere alkoholforbruket.</article></article><article class="marginIdArticle" data-partID="a2.2" data-absoluteaddress="/kapittel/2/punkt/2/" id="kapittel-2-punkt-2"><span class="data-marginOriginalId">2.2</span><span class="miscHeadline"><i>Lokale målsettinger</i></span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Hvaler kommune skal praktisere en alkoholpolitikk i samsvar med alkohollovens formål. Statlige føringer skal følges opp lokalt.</article><article class="legalP" data-absoluteaddress="/kapittel/2/punkt/2/ledd/2/" id="kapittel-2-punkt-2-ledd-2">Kommunen skal arbeide for at barn og unge under 18 år ikke bruker alkohol eller andre rusmidler, ved å sikre drift av alkoholfrie fritidstilbud til ungdom, f.eks. fritidsklubber.</article><article class="legalP" data-absoluteaddress="/kapittel/2/punkt/2/ledd/3/" id="kapittel-2-punkt-2-ledd-3">Samtidig er Hvaler et stort nedslagsområde for rekreasjonsferierende, slik at markedet for og utsalgs- og skjenkesteder av alkoholholdige drikkevarer, er større enn det som er naturlig i forhold til den fastboende befolkningen. For å balansere ønsket om næringstilpasning til turisme, og alkohollovens intensjon om begrensning i konsum, er det en målsetning å håndheve retningslinjene strengt, heller enn å være særlig restriktiv ved tildeling av bevilling.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1996-02-14-235/KAPITTEL_3" data-partID="k3"><h2>3. Forebyggende virksomhet</h2><article class="marginIdArticle" data-partID="a3.1" data-absoluteaddress="/kapittel/3/punkt/1/" id="kapittel-3-punkt-1"><span class="data-marginOriginalId">3.1</span><span class="miscHeadline"><i>Forebyggende virksomhet</i></span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">Det forutsettes at det generelle og lovpålagte forebyggende arbeidet som utføres i de ulike avdelingene i kommunen, skal ligge til grunn i utøvelsen av alkoholpolitikken i Hvaler kommune. Kommunen skal ta hensyn til alkohollovens formål i fremtidig virksomhetsplanlegging.</article></article><article class="marginIdArticle" data-partID="a3.2" data-absoluteaddress="/kapittel/3/punkt/2/" id="kapittel-3-punkt-2"><span class="data-marginOriginalId">3.2</span><span class="miscHeadline"><i>Tilskudd til fritidsklubber</i></span><article class="legalP" data-absoluteaddress="/kapittel/3/punkt/2/ledd/1/" id="kapittel-3-punkt-2-ledd-1">Inntekter fra salgs- og skjenkeavgifter fratrukket utgifter til kontrollvirksomheten, skal i sin helhet tilføres fritidsklubber for ungdom i Hvaler.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1996-02-14-235/KAPITTEL_4" data-partID="k4"><h2>4. Saksbehandlingsregler</h2><article class="marginIdArticle" data-partID="a4.1" data-absoluteaddress="/kapittel/4/punkt/1/" id="kapittel-4-punkt-1"><span class="data-marginOriginalId">4.1</span><span class="miscHeadline"><i>Generelle saksbehandlingskrav</i></span><article class="legalP" data-absoluteaddress="/kapittel/4/punkt/1/ledd/1/" id="kapittel-4-punkt-1-ledd-1">Det vises til alkohollovens § 1-7. Bevillingsvedtak etter alkoholloven er en skjønnsmessig forvaltningsavgjørelse. Hvaler kommune skal ut fra lovens formål utøve et alkoholpolitisk skjønn ved behandling av bevillingssøknader. Avgjørelsen skal fattes på et saklig grunnlag som har sammenheng med loven.</article><article class="legalP" data-absoluteaddress="/kapittel/4/punkt/1/ledd/2/" id="kapittel-4-punkt-1-ledd-2">Søknad om bevilling rettes til Hvaler kommune. Rådmannen forbereder søknaden for politisk behandling. Avslag på søknad om alkoholbevilling kan ikke påklages etter forvaltningsloven, jfr. rundskriv til alkoholloven i-16/90, punkt 3.5, samt forskrift av 18. desember 1992 (kgl.res.).</article></article><article class="marginIdArticle" data-partID="a4.2" data-absoluteaddress="/kapittel/4/punkt/2/" id="kapittel-4-punkt-2"><span class="data-marginOriginalId">4.2</span><span class="miscHeadline"><i>Uttalelse fra Oppvekst- og Omsorgsutvalget</i></span><article class="legalP" data-absoluteaddress="/kapittel/4/punkt/2/ledd/1/" id="kapittel-4-punkt-2-ledd-1">Ved alle søknader om salgs- og skjenkebevilling skal det innhentes uttalelse fra Oppvekst- og Omsorgsutvalget. Utvalget har et særlig ansvar for å vurdere bevillingspolitikken ut fra et sosialt- og helsemessig perspektiv.</article></article><article class="marginIdArticle" data-partID="a4.3" data-absoluteaddress="/kapittel/4/punkt/3/" id="kapittel-4-punkt-3"><span class="data-marginOriginalId">4.3</span><span class="miscHeadline"><i>Uttalelse fra politiet</i></span><article class="legalP" data-absoluteaddress="/kapittel/4/punkt/3/ledd/1/" id="kapittel-4-punkt-3-ledd-1">Alle søknader om salgs- og skjenkebevilling skal forelegges politiet/lensmannen i Hvaler. Det forutsettes at politiet ikke vurderer den alkoholpolitiske, men den politimessige siden av søknaden.</article><article class="legalP" data-absoluteaddress="/kapittel/4/punkt/3/ledd/2/" id="kapittel-4-punkt-3-ledd-2">Det er særlig bevillingshavers personlige skikkethet som skal vurderes i tillegg til ordens- og trafikkmessige forhold, herunder forhold av politimessig interesse.</article></article><article class="marginIdArticle" data-partID="a4.4" data-absoluteaddress="/kapittel/4/punkt/4/" id="kapittel-4-punkt-4"><span class="data-marginOriginalId">4.4</span><span class="miscHeadline"><i>Bevillingsmyndigheten</i></span><article class="legalP" data-absoluteaddress="/kapittel/4/punkt/4/ledd/1/" id="kapittel-4-punkt-4-ledd-1">Kommunestyret i Hvaler er bevillingsmyndighet.</article><article class="legalP" data-absoluteaddress="/kapittel/4/punkt/4/ledd/2/" id="kapittel-4-punkt-4-ledd-2">Myndighet for tildeling av ambulerende bevilling delegeres til rådmannen.</article></article><article class="marginIdArticle" data-partID="a4.5" data-absoluteaddress="/kapittel/4/punkt/5/" id="kapittel-4-punkt-5"><span class="data-marginOriginalId">4.5</span><span class="miscHeadline"><i>Bevillingsperioden</i></span><article class="legalP" data-absoluteaddress="/kapittel/4/punkt/5/ledd/1/" id="kapittel-4-punkt-5-ledd-1">Bevillingsperioden følger kommunestyreperioden, dvs. 4 år.</article></article><article class="marginIdArticle" data-partID="a4.6" data-absoluteaddress="/kapittel/4/punkt/6/" id="kapittel-4-punkt-6"><span class="data-marginOriginalId">4.6</span><span class="miscHeadline"><i>Inndragning av bevilling</i></span><article class="legalP" data-absoluteaddress="/kapittel/4/punkt/6/ledd/1/" id="kapittel-4-punkt-6-ledd-1">Kommunestyret kan inndra en bevilling for en tidsbegrenset periode ved overtredelse av alkohollovens bestemmelser, jfr. alkohollovens § 1-8. Bevillingen kan også inndras ved overtredelse av bestemmelser gitt i medhold av andre lover som har sammenheng med alkohollovens formål.</article></article><article class="marginIdArticle" data-partID="a4.7" data-absoluteaddress="/kapittel/4/punkt/7/" id="kapittel-4-punkt-7"><span class="data-marginOriginalId">4.7</span><span class="miscHeadline"><i>Overdragelse av bevilling/konkurs eller død</i></span><article class="legalP" data-absoluteaddress="/kapittel/4/punkt/7/ledd/1/" id="kapittel-4-punkt-7-ledd-1">Dersom bevillingshaver overdrar virksomheten, går konkurs eller dør, kan virksomheten/boet fortsette på den tidligere bevillingen i inntil 3 måneder. Det forutsettes at bevillingsmyndigheten underrettes om det, og at det er inngått en kontraktsmessig avtale om evt overdragelse.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1996-02-14-235/KAPITTEL_5" data-partID="k5"><h2>5. Salgsbevillinger</h2><article class="marginIdArticle" data-partID="a5.1" data-absoluteaddress="/kapittel/5/punkt/1/" id="kapittel-5-punkt-1"><span class="data-marginOriginalId">5.1</span><span class="miscHeadline"><i>Salgsbevilling for øl</i></span><article class="legalP" data-absoluteaddress="/kapittel/5/punkt/1/ledd/1/" id="kapittel-5-punkt-1-ledd-1">Det vises til alkohollovens kap. 3 vedrørende salg av alkoholholdig drikk.</article><article class="legalP" data-absoluteaddress="/kapittel/5/punkt/1/ledd/2/" id="kapittel-5-punkt-1-ledd-2">Salgsbevilling skal omfatte salg av øl fra og med 2.50 volumprosent alkohol, til og med 4.75 volumprosent alkohol, dvs. kl. b, c og d. Slik bevilling kan gis til dagligvareforretninger.</article></article><article class="marginIdArticle" data-partID="a5.2" data-absoluteaddress="/kapittel/5/punkt/2/" id="kapittel-5-punkt-2"><span class="data-marginOriginalId">5.2</span><span class="miscHeadline"><i>Krav til bevillingshaver</i></span><article class="legalP" data-absoluteaddress="/kapittel/5/punkt/2/ledd/1/" id="kapittel-5-punkt-2-ledd-1">Salgsbevilling for et bestemt lokale kan gis til person over 20 år, som må antas ikke å misbruke salgsretten. Bevillingshaver kan ikke inneha mer enn 1 salgsbevilling.</article></article><article class="marginIdArticle" data-partID="a5.3" data-absoluteaddress="/kapittel/5/punkt/3/" id="kapittel-5-punkt-3"><span class="data-marginOriginalId">5.3</span><span class="miscHeadline"><i>Salgstid for øl</i></span><article class="legalP" data-absoluteaddress="/kapittel/5/punkt/3/ledd/1/" id="kapittel-5-punkt-3-ledd-1">Med utgangspunkt i forskrift til åpningstidsloven for utsalgssteder, vedtatt i kommunestyret den 17. oktober 1985, fastsettes salgstid for øl slik:</article><article class="legalP" data-absoluteaddress="/kapittel/5/punkt/3/ledd/2/" id="kapittel-5-punkt-3-ledd-2">Hverdager kl. 06.00 – 20.00</article><article class="legalP" data-absoluteaddress="/kapittel/5/punkt/3/ledd/3/" id="kapittel-5-punkt-3-ledd-3">Lørdager kl. 06.00 – 18.00</article><article class="legalP" data-absoluteaddress="/kapittel/5/punkt/3/ledd/4/" id="kapittel-5-punkt-3-ledd-4">Påske-, pinse-, jul- og nyttårsaften kl. 06.00 – 17.00.</article><article class="legalP" data-absoluteaddress="/kapittel/5/punkt/3/ledd/5/" id="kapittel-5-punkt-3-ledd-5">Salg av øl tillates ikke på søn- og helligdager, 1. og 17. mai og på stemmedagen for stortingsvalg, fylkestingsvalg og kommunevalg.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1996-02-14-235/KAPITTEL_6" data-partID="k6"><h2>6. Skjenkebevillinger</h2><article class="marginIdArticle" data-partID="a6.1" data-absoluteaddress="/kapittel/6/punkt/1/" id="kapittel-6-punkt-1"><span class="data-marginOriginalId">6.1</span><span class="miscHeadline"><i>Skjenkebevilling for alkoholholdige drikker</i></span><article class="legalP" data-absoluteaddress="/kapittel/6/punkt/1/ledd/1/" id="kapittel-6-punkt-1-ledd-1">Det vises til alkohollovens kap. 4 vedrørende skjenking av alkoholholdig drikk.</article></article><article class="marginIdArticle" data-partID="a6.2" data-absoluteaddress="/kapittel/6/punkt/2/" id="kapittel-6-punkt-2"><span class="data-marginOriginalId">6.2</span><span class="miscHeadline"><i>Retten til skjenking</i></span><article class="legalP" data-absoluteaddress="/kapittel/6/punkt/2/ledd/1/" id="kapittel-6-punkt-2-ledd-1">Skjenkebevilling kan gis til person over 20 år som antas ikke å ville misbruke skjenkeretten. Bevillingshaver kan ikke inneha mer enn 1 skjenkebevilling. Ansvaret for at bevillingen praktiseres i tråd med gjeldende lovverk og retningslinjer, ligger hos bevillingshaver.</article></article><article class="marginIdArticle" data-partID="a6.3" data-absoluteaddress="/kapittel/6/punkt/3/" id="kapittel-6-punkt-3"><span class="data-marginOriginalId">6.3</span><span class="miscHeadline"><i>Bevillingskombinasjoner for skjenking</i></span><article class="legalP" data-absoluteaddress="/kapittel/6/punkt/3/ledd/1/" id="kapittel-6-punkt-3-ledd-1">Bevillingskombinasjoner for skjenking er slik:</article><article class="legalP" data-absoluteaddress="/kapittel/6/punkt/3/ledd/2/" id="kapittel-6-punkt-3-ledd-2">1. Øl kl. b, c, d, e, f, g</article><article class="legalP" data-absoluteaddress="/kapittel/6/punkt/3/ledd/3/" id="kapittel-6-punkt-3-ledd-3">2. Øl og vin</article><article class="legalP" data-absoluteaddress="/kapittel/6/punkt/3/ledd/4/" id="kapittel-6-punkt-3-ledd-4">3. Øl, vin og brennevin.</article></article><article class="marginIdArticle" data-partID="a6.4" data-absoluteaddress="/kapittel/6/punkt/4/" id="kapittel-6-punkt-4"><span class="data-marginOriginalId">6.4</span><span class="miscHeadline"><i>Omfanget av bevillingen</i></span><article class="legalP" data-absoluteaddress="/kapittel/6/punkt/4/ledd/1/" id="kapittel-6-punkt-4-ledd-1">Det kan i utgangspunkt gis to typer skjenkebevilling, alminnelig skjenkebevilling og innskrenket skjenkebevilling.</article></article><article class="marginIdArticle" data-partID="a6.4.1" data-absoluteaddress="/kapittel/6/punkt/5/" id="kapittel-6-punkt-5"><span class="data-marginOriginalId">6.4.1</span><span class="miscHeadline"><i>Alminnelig skjenkebevilling</i></span><article class="legalP" data-absoluteaddress="/kapittel/6/punkt/5/ledd/1/" id="kapittel-6-punkt-5-ledd-1">Alminnelig skjenkebevilling gir adgang til å skjenke alle kategorier gjester som oppfyller lovens krav om aldersgrenser m.v.</article></article><article class="marginIdArticle" data-partID="a6.4.2" data-absoluteaddress="/kapittel/6/punkt/6/" id="kapittel-6-punkt-6"><span class="data-marginOriginalId">6.4.2</span><span class="miscHeadline"><i>Innskrenket skjenkebevilling</i></span><article class="legalP" data-absoluteaddress="/kapittel/6/punkt/6/ledd/1/" id="kapittel-6-punkt-6-ledd-1">Innskrenket skjenkebevilling omfatter bare deltakere til sluttet selskap. Med sluttet selskap menes at det allerede før skjenking begynner, er dannet en sluttet krets av bestemte personer som samles for et bestemt formål i et bestemt lokale på skjenkestedet, f.eks. til bryllup, konfirmasjon, jubileum etc.</article></article><article class="marginIdArticle" data-partID="a6.4.3" data-absoluteaddress="/kapittel/6/punkt/7/" id="kapittel-6-punkt-7"><span class="data-marginOriginalId">6.4.3</span><span class="miscHeadline"><i>Ambulerende bevilling</i></span><article class="legalP" data-absoluteaddress="/kapittel/6/punkt/7/ledd/1/" id="kapittel-6-punkt-7-ledd-1">Det skal til enhver tid være 3 ambulerende bevillinger som ikke blir knyttet til bestemt person eller skjenkested.</article><article class="legalP" data-absoluteaddress="/kapittel/6/punkt/7/ledd/2/" id="kapittel-6-punkt-7-ledd-2">Disse utgjør:</article><article class="legalP" data-absoluteaddress="/kapittel/6/punkt/7/ledd/3/" id="kapittel-6-punkt-7-ledd-3">1 innskrenket bevilling for skjenking i sluttet selskap for en enkelt anledning, jfr. alkohollovens § 4-5.</article><article class="legalP" data-absoluteaddress="/kapittel/6/punkt/7/ledd/4/" id="kapittel-6-punkt-7-ledd-4">2 alminnelige bevillinger til skjenking på åpne arrangementer ved en enkelt anledning, jfr. alkohollovens § 1-6, 3. ledd.</article></article><article class="marginIdArticle" data-partID="a6.5" data-absoluteaddress="/kapittel/6/punkt/8/" id="kapittel-6-punkt-8"><span class="data-marginOriginalId">6.5</span><span class="miscHeadline"><i>Skjenketid</i></span><article class="legalP" data-absoluteaddress="/kapittel/6/punkt/8/ledd/1/" id="kapittel-6-punkt-8-ledd-1">Skjenketid for øl og vin følger åpningstidsbestemmelsene i forskrift til hotelloven av 3. juni 1989. Etter denne forskrift skal serveringssteder holdes lukket fra kl. 01.00 – 06.00.</article><article class="legalP" data-absoluteaddress="/kapittel/6/punkt/8/ledd/2/" id="kapittel-6-punkt-8-ledd-2">Skjenking til deltagere i sluttet selskap skal opphøre kl. 02.00.</article><article class="legalP" data-absoluteaddress="/kapittel/6/punkt/8/ledd/3/" id="kapittel-6-punkt-8-ledd-3">Uteservering av alkoholholdig drikk skal opphøre senest kl. 24.00.</article><article class="legalP" data-absoluteaddress="/kapittel/6/punkt/8/ledd/4/" id="kapittel-6-punkt-8-ledd-4">Skjenking av brennevin følger alkohollovens bestemmelser, og kan skje fra kl. 13.00 til kl. 24.00.</article><article class="legalP" data-absoluteaddress="/kapittel/6/punkt/8/ledd/5/" id="kapittel-6-punkt-8-ledd-5">Det er ikke tillatt å skjenke brennevin på søndager, 1. og 17. mai, nyttårsdag, langfredag, første påskedag, Kristi Himmelfartsdag, første pinsedag og første juledag, og på stemmedagen for stortingsvalg, fylkestingsvalg og kommunevalg.</article></article><article class="marginIdArticle" data-partID="a6.6" data-absoluteaddress="/kapittel/6/punkt/9/" id="kapittel-6-punkt-9"><span class="data-marginOriginalId">6.6</span><span class="miscHeadline"><i>Kriterier for tildeling av skjenkebevilling</i></span><article class="legalP" data-absoluteaddress="/kapittel/6/punkt/9/ledd/1/" id="kapittel-6-punkt-9-ledd-1">Nedenfor følger en beskrivelse av ulike typer virksomheter som benyttes som kriterium ved tildeling av skjenkebevilling.</article></article><article class="marginIdArticle" data-partID="a6.6.1" data-absoluteaddress="/kapittel/6/punkt/10/" id="kapittel-6-punkt-10"><span class="data-marginOriginalId">6.6.1</span><span class="miscHeadline"><i>Hoteller</i></span><article class="legalP" data-absoluteaddress="/kapittel/6/punkt/10/ledd/1/" id="kapittel-6-punkt-10-ledd-1">Til et hotells drift vil det kunne være spisesteder, diskotek, bar, nattklubb og selskapslokaler. Hoteller har en særstilling i alkoholloven, og turisthoteller kan gis en statlig bevilling.</article><article class="legalP" data-absoluteaddress="/kapittel/6/punkt/10/ledd/2/" id="kapittel-6-punkt-10-ledd-2">Fullservicehoteller kan inneha alle rettigheter.</article></article><article class="marginIdArticle" data-partID="a6.6.2" data-absoluteaddress="/kapittel/6/punkt/11/" id="kapittel-6-punkt-11"><span class="data-marginOriginalId">6.6.2</span><span class="miscHeadline"><i>Restauranter</i></span><article class="legalP" data-absoluteaddress="/kapittel/6/punkt/11/ledd/1/" id="kapittel-6-punkt-11-ledd-1">Begrepet restaurant vil omfatte flere typer steder. Felles for stedene er at det serveres varm mat.</article><article class="legalP" data-absoluteaddress="/kapittel/6/punkt/11/ledd/2/" id="kapittel-6-punkt-11-ledd-2">Restauranter som er beregnet på voksne middagsgjester, som har høy standard og en allsidig a la carte meny, kan gis alle rettigheter. For enklere spiserestauranter, som f.eks. pizzarestauranter e.l. kan det innvilges bevilling for øl og vin.</article><article class="legalP" data-absoluteaddress="/kapittel/6/punkt/11/ledd/3/" id="kapittel-6-punkt-11-ledd-3">Hamburgerbarer og gatekjøkken skal ikke ha skjenkebevilling.</article></article><article class="marginIdArticle" data-partID="a6.6.3" data-absoluteaddress="/kapittel/6/punkt/12/" id="kapittel-6-punkt-12"><span class="data-marginOriginalId">6.6.3</span><span class="miscHeadline"><i>Pub/kro</i></span><article class="legalP" data-absoluteaddress="/kapittel/6/punkt/12/ledd/1/" id="kapittel-6-punkt-12-ledd-1">Stedet kjennetegnes som et uformelt serveringssted med hovedvekt på omsetning av øl. Det serveres ofte et enklere sortiment av snacks, sandwich o.l. Denne type steder kan gis bevilling for øl og vin.</article></article><article class="marginIdArticle" data-partID="a6.6.4" data-absoluteaddress="/kapittel/6/punkt/13/" id="kapittel-6-punkt-13"><span class="data-marginOriginalId">6.6.4</span><span class="miscHeadline"><i>Selskapslokale</i></span><article class="legalP" data-absoluteaddress="/kapittel/6/punkt/13/ledd/1/" id="kapittel-6-punkt-13-ledd-1">Dette er lokaler som i utgangspunket har som driftskonsept å servere middagsgjester i sluttede selskaper. Slike steder kan gis innskrenket skjenkebevilling med alle rettigheter.</article></article><article class="marginIdArticle" data-partID="a6.7" data-absoluteaddress="/kapittel/6/punkt/14/" id="kapittel-6-punkt-14"><span class="data-marginOriginalId">6.7</span><span class="miscHeadline"><i>Uteservering</i></span><article class="legalP" data-absoluteaddress="/kapittel/6/punkt/14/ledd/1/" id="kapittel-6-punkt-14-ledd-1">All uteservering og -skjenking, skal skjermes på forsvarlig måte.</article><article class="legalP" data-absoluteaddress="/kapittel/6/punkt/14/ledd/2/" id="kapittel-6-punkt-14-ledd-2">Forøvrig vises til kriterier i punkt 6.5, skjenketid.</article></article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1996-02-14-235/KAPITTEL_7" data-partID="k7"><h2>7. Salgs- og skjenkeavgifter</h2><article class="marginIdArticle" data-partID="a7.1" data-absoluteaddress="/kapittel/7/punkt/1/" id="kapittel-7-punkt-1"><span class="data-marginOriginalId">7.1</span><span class="miscHeadline"><i>Beregning av avgiften</i></span><article class="legalP" data-absoluteaddress="/kapittel/7/punkt/1/ledd/1/" id="kapittel-7-punkt-1-ledd-1">Avgiften på kommunal bevilling fastsettes av kommunestyret, innenfor de rammer som er gitt av departementet i forskrift av 19. desember 1989. Bevillingsavgiften beregnes av fjorårets alkoholomsetning, og tilfaller i sin helhet kommunen. Bevillingshaver plikter å oppgi slik omsetning innen frist som fastsettes av rådmannen.</article><article class="legalP" data-absoluteaddress="/kapittel/7/punkt/1/ledd/2/" id="kapittel-7-punkt-1-ledd-2">Dersom bevillingshaver ikke etterkommer denne plikten til fastsatt frist, blir avgiften fastsatt skjønnsmessig av 00-utvalget.</article></article><article class="marginIdArticle" data-partID="a7.2" data-absoluteaddress="/kapittel/7/punkt/2/" id="kapittel-7-punkt-2"><span class="data-marginOriginalId">7.2</span><span class="miscHeadline"><i>Disponering av avgiften</i></span><article class="legalP" data-absoluteaddress="/kapittel/7/punkt/2/ledd/1/" id="kapittel-7-punkt-2-ledd-1">Avgiften som tilfaller kommunen skal benyttes til å finansiere kjøp av tjenester for å forestå kontrollvirksomheten.</article><article class="legalP" data-absoluteaddress="/kapittel/7/punkt/2/ledd/2/" id="kapittel-7-punkt-2-ledd-2">All overskytende inntekt skal benyttes til rusforebyggende tiltak for ungdom, jfr. punkt 3.2.</article></article></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1996-02-14-235/KAPITTEL_8" data-partID="k8"><h2>8. Kontroll og sanksjonsordninger</h2><article class="marginIdArticle" data-partID="a8.1" data-absoluteaddress="/kapittel/8/punkt/1/" id="kapittel-8-punkt-1"><span class="data-marginOriginalId">8.1</span><span class="miscHeadline"><i>Kontrollvirksomheten</i></span><article class="legalP" data-absoluteaddress="/kapittel/8/punkt/1/ledd/1/" id="kapittel-8-punkt-1-ledd-1">Det vises til forskrift til alkoholloven gitt 19. desember 1989, kap. 7 – kommunale kontrollutvalg.</article><article class="legalP" data-absoluteaddress="/kapittel/8/punkt/1/ledd/2/" id="kapittel-8-punkt-1-ledd-2">Utvalg for Oppvekst og Omsorg er kontrollutvalg for å forestå kontroll med salg av øl og skjenking av alkoholholdig drikk i kommunen, etter gjeldende forskrift.</article><article class="legalP" data-absoluteaddress="/kapittel/8/punkt/1/ledd/3/" id="kapittel-8-punkt-1-ledd-3">Rådmannen administrerer kontrollordningen, som skal utføres på samtlige salgs- og skjenkesteder minimum 3 ganger hvert år, etter gjeldende forskrift. (Ved særskilte behov kan det være aktuelt med ytterligere kontroll).</article><article class="legalP" data-absoluteaddress="/kapittel/8/punkt/1/ledd/4/" id="kapittel-8-punkt-1-ledd-4">Kontrollutvalget skal forelegge årlige rapporter til kommunestyret.</article></article><article class="marginIdArticle" data-partID="a8.2" data-absoluteaddress="/kapittel/8/punkt/2/" id="kapittel-8-punkt-2"><span class="data-marginOriginalId">8.2</span><span class="miscHeadline"><i>Sanksjonering ved overtredelse av alkoholloven</i></span><article class="legalP" data-absoluteaddress="/kapittel/8/punkt/2/ledd/1/" id="kapittel-8-punkt-2-ledd-1">Ved brudd på alkohollovens bestemmelser eller dens forskrifter for salg eller skjenking av alkoholholdig drikk, eller ved brudd på annet lovverk som har sammenheng med alkohollovens formål, kan kommunestyret inndra bevillingen.</article><article class="legalP" data-absoluteaddress="/kapittel/8/punkt/2/ledd/2/" id="kapittel-8-punkt-2-ledd-2">Inndragningen kan gjelde for en bestemt periode eller for resten av bevillingsperioden.</article><article class="legalP" data-absoluteaddress="/kapittel/8/punkt/2/ledd/3/" id="kapittel-8-punkt-2-ledd-3">Ved første gangs overtredelse gir kontrollutvalget en skriftlig advarsel med mindre kontrollutvalget finner å ville inndra bevillingen for en periode avhengig av overtredelsens art.</article><article class="legalP" data-absoluteaddress="/kapittel/8/punkt/2/ledd/4/" id="kapittel-8-punkt-2-ledd-4">Ved annen gangs overtredelse inndras bevillingen for en bestemt periode eller for resten av bevillingsperioden, avhengig av overtredelsens art.</article><article class="legalP" data-absoluteaddress="/kapittel/8/punkt/2/ledd/5/" id="kapittel-8-punkt-2-ledd-5">Ved flere gangs overtredelse må bevillingsinnehaveren påregne inndragning av bevillingen ut bevillingsperioden.</article><article class="legalP" data-absoluteaddress="/kapittel/8/punkt/2/ledd/6/" id="kapittel-8-punkt-2-ledd-6">Kontrollutvalget anbefaler sanksjonsgrad overfor kommunestyret.</article></article><article class="marginIdArticle" data-partID="a8.3" data-absoluteaddress="/kapittel/8/punkt/3/" id="kapittel-8-punkt-3"><span class="data-marginOriginalId">8.3</span><span class="miscHeadline"><i>Sanksjonering ved manglende innbetaling av avgift</i></span><article class="legalP" data-absoluteaddress="/kapittel/8/punkt/3/ledd/1/" id="kapittel-8-punkt-3-ledd-1">Salgs- og skjenkeavgift skal innbetales til kommunen innen de fastsatte frister.</article><article class="legalP" data-absoluteaddress="/kapittel/8/punkt/3/ledd/2/" id="kapittel-8-punkt-3-ledd-2">Manglende innbetaling etter nærmere varsel, sanksjoneres med inndragning av bevilling for 14 dager.</article><article class="legalP" data-absoluteaddress="/kapittel/8/punkt/3/ledd/3/" id="kapittel-8-punkt-3-ledd-3">Ved fortsatt manglende innbetaling inndras bevillingen for resten av bevillingsperioden.</article></article></section></main></body></html>