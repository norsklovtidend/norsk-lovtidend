<!DOCTYPE html><html lang="no"><head><title>Forskrift for tvungen renovasjon, Gausdal, Lillehammer og Øyer kommuner, Oppland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:56</dd><dt class="legacyID">Datokode</dt><dd class="legacyID">FOR-1996-11-21-1444</dd><dt class="dokid">DokumentID</dt><dd class="dokid">LTII/forskrift/1996-11-21-1444</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1997 Nr. 5</dd><dt class="dateInForce">I kraft fra</dt><dd class="dateInForce">1996-11-21</dd><dt class="appliesTo">Gjelder for</dt><dd class="appliesTo">Gausdal, Lillehammer og Øyer kommuner, Oppland.</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§30</li><li>lov/1981-03-13-6/§34</li></ul></dd><dt class="dateOfPublication">Kunngjort</dt><dd class="dateOfPublication">1997-06-13</dd><dt class="titleShort">Korttittel</dt><dd class="titleShort">Renovasjonsforskrift for GLØR-kommunene</dd><dt class="title">Tittel</dt><dd class="title">Forskrift for tvungen renovasjon, Gausdal, Lillehammer og Øyer kommuner, Oppland.</dd><dt class="miscInformation">Annet om dokumentet</dt><dd class="miscInformation">Fastsatt av kommunestyret i Gausdal 24. september 1996, kommunestyret i Lillehammer 31. oktober 1996 og kommunestyret i Øyer 21. november 1996 med hjemmel i lov av 13. mars 1981 nr. 6 om vern mot forurensning og om avfall § 30 og § 34.</dd><dt class="refid">RefID</dt><dd class="refid">forskrift/1996-11-21-1444</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tvungen renovasjon, Gausdal, Lillehammer og Øyer kommuner, Oppland.<ul class="tocSubUl"><li>§ 1. Virkeområde</li><li>§ 2. Definisjoner (definisjon etter forurensningsloven § 27)</li><li>§ 3. Standard abonnement – kildesortering</li><li>§ 3a. Plassering og vegstandard</li><li>§ 3b. Abonnentens ansvar</li><li>§ 3c. Sorteringsreglement</li><li>§ 4. Containerrenovasjon i spredt bebyggelse</li><li>§ 4b. Fritidseiendommer</li><li>§ 5. Tømming</li><li>§ 6. Gebyr (forurensningsloven § 34)</li><li>§ 7. Klage</li><li>§ 8. Servicegrad/fleksibilitet</li></ul></li></ul></dd></dl></header><main class="documentBody" data-lovdata-URL="LTII/forskrift/1996-11-21-1444" id="dokument"><h1>Forskrift for tvungen renovasjon, Gausdal, Lillehammer og Øyer kommuner, Oppland.</h1><article class="legalArticle" data-lovdata-URL="LTII/forskrift/1996-11-21-1444/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene gjelder abonnentens ansvar for sortering og oppbevaring av avfall, og GLØR′s ansvar for innsamling og transport av forbruksavfall. Det interkommunale selskapet GLØR er av eierkommunene tildelt ansvaret for inntransport, bearbeiding, gjenvinning, spesialavfall, deponi og salg av gjenvinnbare fraksjoner fra forbruksavfallet og produksjonsavfallet.</article></article><article class="legalArticle" data-lovdata-URL="LTII/forskrift/1996-11-21-1444/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner (definisjon etter forurensningsloven § 27)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Som forbruksavfall regnes vanlig avfall, også større gjenstander som inventar o.l., fra husholdninger, mindre butikker o.l. og kontorer. Det samme gjelder avfall av tilsvarende art og mengde fra annen virksomhet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Som produksjonsavfall regnes avfall fra næringsvirksomhet og tjenesteyting som i art eller mengde atskiller seg vesentlig fra forbruksavfall.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Som spesialavfall (miljøfarlig avfall) regnes spillolje, maling, lim, lakk, løsemidler, plantevernmidler, kvikksølvtermometer m.v. jf. forskrift om spesialavfall fastsatt av Miljøverndepartementet 19. mai 1994 nr. 362.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Kommunen avgjør til enhver tid hva som kommer inn under den tvungne kommunale renovasjon, dvs. hva som er forbruksavfall og produksjonsavfall.</article></article><article class="legalArticle" data-lovdata-URL="LTII/forskrift/1996-11-21-1444/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Standard abonnement – kildesortering</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Hver eiendom skal ha, eller via sambruk, 3 typegodkjente beholdere, 1 beholder for organisk avfall, 1 beholder for papp/papir og 1 beholder for restavfall. Hver enkelt boenhet/leilighet er å betrakte som 1 abonnement. Standard størrelse for 1 abonnement: beholder for organisk avfall 120 L, beholder for papp/papir 140 L og beholder for restavfall 240 L. Organisk avfall tømmes hver 2. uke. Papp/papir og restavfall hver 4. uke (se tømmeplan). Kommunen avgjør hvilke abonnenter som kommer inn under renovasjonsordningen – kildesorteringen. Beholderne utplasseres mot å betale et engangsgebyr for standard abonnement. Beholderne er GLØR′s eiendom. Abonnenten er ansvarlig for skader på beholderne/containerne som skyldes feilaktig bruk eller hærverk o.l.</article></article><article class="legalArticle" data-lovdata-URL="LTII/forskrift/1996-11-21-1444/§3a" data-name="§3a" data-partID="§3a" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 3a</span>. <span class="legalArticleTitle">Plassering og vegstandard</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Beholderne kan plasseres hvor som helst på eiendommen, men må trilles frem til vegkant på tømmedag, og plasseres i en avstand fra vegkant på max. 3 meter. Beholdere på faste etablerte plasser i en avstand av max. 3 meter fra vegkant, blir hentet og satt på plass av GLØR. Plassering må skje slik at den ikke hindrer renovatøren i sitt arbeide og slik at den alminnelige trafikksikkerhet og renovatørens ansvarsforhold blir ivaretatt. Miljøcontainere i blokker/rekkehus plasseres i samråd med GLØR.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">For å ivareta den alminnelige sikkerhet og for å unngå ulykker, er hovedregelen at beholderne settes fram til vegkant. Følgende betingelser må være oppfylt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">Vegen må være kjørbar hele året med de biltyper som benyttes til renovasjon. GLØR i samråd med kommunen avgjør dette.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">Det må være tilfredsstillende snuplass i nærheten av siste abonnent på vegen.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">For private veger er abonnenten ansvarlig for vedlikehold, brøyting og strøing av vegen. Brøyting må skje så tidlig at vegen er klar til renovatøren kommer.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">Private veger og plasser må være ryddet for biler, leker, vegetasjon, trær o.l., som kan hindre renovatøren i sitt arbeide.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">I tvilstilfelle avgjør kommunen om området skal betjenes via container eller beholdere. Se § 3 og § 4.</article></article></li></ul></article></article><article class="legalArticle" data-lovdata-URL="LTII/forskrift/1996-11-21-1444/§3b" data-name="§3b" data-partID="§3b" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 3b</span>. <span class="legalArticleTitle">Abonnentens ansvar</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Huseieren/abonnenten skal besørge renhold av beholderne. GLØR skal til enhver tid ha fri adkomst til beholderne. Lokkene skal være fri for snø og løs fra underlaget og det skal være ryddig rundt beholderne. Huseieren/abonnenten skal sørge for å ha riktig antall abonnement, jfr. § 3, og følge sorteringsreglementet, jfr. § 3c. Oppstår det problemer med standard volum tilpasset godkjent tømmeplan, må abonnenten benytte seg av GLØR′s serviceabonnement. (Kontakt GLØR). Beholdervolumet skal være så stort at lokkene på beholderne alltid er igjen på tømmedag, iflg. pålegg fra helsemyndighetene.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom det viser seg at beholdervolumet ikke er tilstrekkelig for eiendommen, er det huseiers/abonnentens plikt å ordne med utvidelse av volumet. Kommunen kan påby eller besørge anskaffelse av riktig volum tilpasset tømmeplan for huseiers/abonnentens bekostning. Hvis det er plassproblemer for flere beholdere kan hyppigere tømming foretas etter vanlige takster (jf. forurensingsloven § 37).</article></article><article class="legalArticle" data-lovdata-URL="LTII/forskrift/1996-11-21-1444/§3c" data-name="§3c" data-partID="§3c" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 3c</span>. <span class="legalArticleTitle">Sorteringsreglement</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">I beholderne skal legges:</article> <article class="defaultP" margin-top="true"><i>Beholder med brunt lokk – organisk avfall:</i></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Matrester, bleier, organisk forurenset papir (ikke oljesøl), organisk avfall, f.eks. hageavfall, løv, kvist o.l. (ikke støvsugerposer).</article> <article class="defaultP" margin-top="true"><i>Beholder med blått lokk – papp/papir:</i></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Papp/papir, f.eks. aviser, ukeblader, reklamemateriell, tidsskrifter, innpakningspapir, papirposer og -sekker, pappesker. Drikkekartong skal skylles, brettes sammen og pakkes i vanlig plastbærepose. Bæreposene knyttes igjen.</article> <article class="defaultP" margin-top="true"><i>Beholder som er helgrå – annet avfall/restavfall:</i></article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Alt øvrig husholdningsavfall, inkludert støvsugerposer, legges i grå beholder. Avfallet pakkes i plastbæreposer så langt råd er. Større gjenstander som ikke skal i beholderne skal leveres til Roverudmyra miljøstasjon eller gjenvinningsstasjonene i Øyer, Tretten og Gausdal mot gebyr. Disse sorteringsreglene kan til enhver tid endres av GLØR ved forutgående informasjon til abonnenten.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Oppsamlingsrom i kjeller og nedkastsjakter for avfall, godkjennes ikke.</article></article><article class="legalArticle" data-lovdata-URL="LTII/forskrift/1996-11-21-1444/§4" data-name="§4" data-partID="§4" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Containerrenovasjon i spredt bebyggelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Abonnenter i områder som er tilknyttet renovasjonsordning via container for papp/papir og restavfall, bringer sitt avfall til disse containerne. Abonnement tildeles mot et engangsgebyr. Kommunen avgjør hvilke abonnenter som kommer inn under renovasjonsordningen – containerrenovasjon.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Disse containerne er utplassert for å betjene husstandene i nærområdet – og er kun ment for rent husholdningsavfall. Større gjenstander, landbruksavfall, spesialavfall, bilbatterier eller gjenvinnbare fraksjoner, skal leveres til Roverudmyra miljøstasjon eller til de lokale gjenvinningsstasjonene i Gausdal, Øyer og Tretten. Avfallet skal ikke settes utenfor containerne. Misbruk vil bli politianmeldt.</article></article><article class="legalArticle" data-lovdata-URL="LTII/forskrift/1996-11-21-1444/§4b" data-name="§4b" data-partID="§4b" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 4b</span>. <span class="legalArticleTitle">Fritidseiendommer</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Definisjoner:</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kategori I: Setrer, buer, enkelthytter utenfor regulert område.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Kategori II: Regulerte hytteområder – uten strøm, vann/kloakk.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Kategori III: Regulerte hytteområder med større hytter, utleiehytter – med innlagt strøm, vann/kloakk.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Kommunen bestemmer hvilken kategori de enkelte hytteområdene defineres under, og differensierer renovasjonsgebyret.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">GLØR vil i samarbeid med hytteområdets velforening og grunneier utplassere containere på egnede standplasser ved nedfartsveiene fra hytteområdet.</article></article><article class="legalArticle" data-lovdata-URL="LTII/forskrift/1996-11-21-1444/§5" data-name="§5" data-partID="§5" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tømming</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Avfallet blir hentet i henhold til den til enhver tid gjeldende tømmeplan/kalender.</article></article><article class="legalArticle" data-lovdata-URL="LTII/forskrift/1996-11-21-1444/§6" data-name="§6" data-partID="§6" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Gebyr (forurensningsloven § 34)</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For avfallstømming og behandling betaler den enkelte abonnent et årlig gebyr for standard abonnement, fastsatt av vedkommende kommune. Skyldig gebyr kan inndrives ved utpanting i samsvar med panteloven § 6-1. Om renteplikt ved for sen betaling og inndrivelse av renovasjonsgebyr gjelder reglene i lov av 6. juni 1975 nr. 29 om eiendomsskatt til kommunene § 26 og § 27 tilsvarende.</article></article><article class="legalArticle" data-lovdata-URL="LTII/forskrift/1996-11-21-1444/§7" data-name="§7" data-partID="§7" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Renovasjonsordningen forvaltes av den enkelte kommune, men driften av renovasjonsordningen er tillagt Renovasjonsselskapet GLØR. Henvendelse om driften av renovasjonsordningen skjer til Renovasjonsselskapet GLØR. Eventuell klage vedrørende forvaltningsforhold, som f.eks. fritak osv. – sendes den enkelte kommune, jf. forurensningsloven § 85 og forvaltningslovens kap. VI.</article></article><article class="legalArticle" data-lovdata-URL="LTII/forskrift/1996-11-21-1444/§8" data-name="§8" data-partID="§8" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Servicegrad/fleksibilitet</span></h2><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/12/punkt/1/" id="paragraf-12-punkt-1"><span class="data-originalId">-</span><article class="legalP" data-absoluteaddress="/paragraf/12/punkt/1/ledd/1/" id="paragraf-12-punkt-1-ledd-1">Utgangspunktet, etter forurensningsloven, er at avfallet er abonnentens utfordring og ansvar for sortering og lagring frem til tømmedag.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/punkt/2/" id="paragraf-12-punkt-2"><span class="data-originalId">-</span><article class="legalP" data-absoluteaddress="/paragraf/12/punkt/2/ledd/1/" id="paragraf-12-punkt-2-ledd-1">GLØR vil utvikle servicetilbud/tilleggstjenester for de av abonnentene som ønsker/trenger det.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/12/punkt/3/" id="paragraf-12-punkt-3"><span class="data-originalId">-</span><article class="legalP" data-absoluteaddress="/paragraf/12/punkt/3/ledd/1/" id="paragraf-12-punkt-3-ledd-1">Hvis det i noen tilfeller skulle dukke opp ting som virker direkte urimelig eller feil må dette løses i samarbeide mellom abonnenten, GLØR og kommunen.</article></article></li></ul></article></main></body></html>