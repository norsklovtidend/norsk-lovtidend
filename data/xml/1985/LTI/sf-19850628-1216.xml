<!DOCTYPE html><html lang="no"><head><title>Forskrift om rettighetshavers internkontroll i petroleumsvirksomheten på norsk kontinentalsokkel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">FOR-1985-06-28-1216</dd><dt class="dokid">DokumentID</dt><dd class="dokid">LTI/forskrift/1985-06-28-1216</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 13</dd><dt class="dateInForce">I kraft fra</dt><dd class="dateInForce">1985-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-03-22-11/§57</li><li>lov/1985-03-22-11/§45</li><li>lov/1985-03-22-11/§58</li><li>lov/1981-03-13-6/§9</li><li>lov/1977-02-04-4/§9</li></ul></dd><dt class="dateOfPublication">Kunngjort</dt><dd class="dateOfPublication">1985-07-23</dd><dt class="title">Tittel</dt><dd class="title">Forskrift om rettighetshavers internkontroll i petroleumsvirksomheten på norsk kontinentalsokkel.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 28. juni 1985 i medhold av lov 22. mars 1985 nr. 11 om petroleumsvirksomhet § 57, jf. § 45 og § 58 og lov 13. mars 1981 nr. 6 om vern mot forurensninger og om avfall § 9 nr. 3 og lov 4. februar 1977 nr. 4 om arbeidervern og arbeidsmiljø § 2 nr. 3 første ledd, jf. § 14 og § 24. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1985-06-28-1216</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rettighetshavers internkontroll i petroleumsvirksomheten på norsk kontinentalsokkel.<ul class="tocSubUl"><li>§ 1. Virkeområde.</li><li>§ 2. Definisjoner.</li><li>§ 3. Plikt til internkontroll.</li><li>§ 4. Krav til internkontrollsystem.</li><li>§ 5. Anvendelse av internkontroll fastsatt i annen lovgivning.</li><li>§ 6. Innsendelse av dokumentasjon, krav til beskrivelse.</li><li>§ 7. Sikring av krav knyttet til de enkelte av rettighetshavers aktiviteter.</li><li>§ 8. Tilsynet med forskriften.</li><li>§ 9. Fravik.</li><li>§ 10. Stansing.</li><li>§ 11. Straffebestemmelse.</li><li>§ 12. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-06-28-1216" id="dokument"><h1>Forskrift om rettighetshavers internkontroll i petroleumsvirksomheten på norsk kontinentalsokkel.</h1><article class="legalArticle" data-lovdata-URL="LTI/forskrift/1985-06-28-1216/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften kommer til anvendelse på sikkerhet i petroleumsvirksomhet på område som nevnt i § 1 i lov 22. mars 1985 nr. 11 om petroleumsvirksomhet (petroleumsloven). Forskriften kommer til anvendelse på undersøkelser som nevnt i § 8 i kgl.res. av 28. juni 1985 nr. 1215 vedrørende forskrift om sikkerhet m.v. til lov om petroleumsvirksomhet (sikkerhetsforskriften). Forskriften kommer likevel ikke til anvendelse på annen undersøkelse etter petroleum med mindre Oljedirektoratet fastsetter det i forskrift eller enkeltvedtak.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften kommer til anvendelse for arbeidervern og arbeidsmiljø innenfor virkeområdet til lov om arbeidervern og arbeidsmiljø (arbeidsmiljøloven).</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriften kommer også til anvendelse på vern mot forurensning i petroleumsvirksomheten innenfor virkeområdet til lov om forurensninger og om avfall (forurensningsloven).</article></article><article class="legalArticle" data-lovdata-URL="LTI/forskrift/1985-06-28-1216/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner.</span></h2> <article class="defaultP" margin-top="true">Internkontoll:</article><article class="legalP" data-absoluteaddress="/paragraf/2/ledd/1/" id="paragraf-2-ledd-1">Alle systematiske tiltak som rettighetshaver skal iverksette for å sikre at virksomheten planlegges, organiseres, utføres og vedlikeholdes i samsvar med krav fastsatt i og i medhold av lov eller forskrift.</article> <article class="defaultP" margin-top="true">Kvalitet:</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Produkts, tjenestes eller aktivitets overensstemmelse med spesifiserte krav.</article> <article class="defaultP" margin-top="true">Kvalitetssikring:</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Alle systematiske tiltak som er nødvendige for å sikre at kvalitet blir planlagt, oppnådd og vedlikeholdt.</article> <article class="defaultP" margin-top="true">Kvalitetskontroll:</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Den del av kvalitetssikringen som gjennom målinger, prøver eller undersøkelser fastslår om produkt, tjeneste eller aktivitet er i samsvar med spesifiserte krav.</article> <article class="defaultP" margin-top="true">Prosedyre:</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Fastsatt og dokumentert handlemåte.</article> <article class="defaultP" margin-top="true">System:</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Formalisert samling av innbyrdes koordinerte prosedyrer.</article> <article class="defaultP" margin-top="true">Systemrevisjon:</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Planlagt og systematisk gransking av systemer for å fastslå at disse er etablert, følges og vedlikeholdes som spesifisert.</article> <article class="defaultP" margin-top="true">Verifikasjon:</article><article class="legalP" data-absoluteaddress="/paragraf/2/ledd/8/" id="paragraf-2-ledd-8">Undersøkelse for å bekrefte at aktivitet, produkt eller tjeneste er i overensstemmelse med spesifiserte krav.</article> <article class="defaultP" margin-top="true">Entreprenør:</article><article class="legalP" data-absoluteaddress="/paragraf/2/ledd/9/" id="paragraf-2-ledd-9">Person, selskap eller annen sammenslutning som utfører arbeid for rettighetshaver eller på annen måte er leverandør av produkter eller tjenester til rettighetshaver.</article></article><article class="legalArticle" data-lovdata-URL="LTI/forskrift/1985-06-28-1216/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Plikt til internkontroll.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Rettighetshaver skal ved internkontroll sikre at virksomheten er i samsvar med bestemmelser gitt i og i medhold av lov som nevnt i § 1.</article></article><article class="legalArticle" data-lovdata-URL="LTI/forskrift/1985-06-28-1216/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til internkontrollsystem.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Rettighetshavers virksomhet og organisasjon skal være innrettet slik at rettighetshaver sikrer at bestemmelser gitt i og i medhold av lov som nevnt i § 1 overholdes.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ansvar for tilsyn med internkontrollsystemet skal være tillagt en egen enhet i rettighetshavers organisasjon. Organisasjonsenheten skal ha tilstrekkelig organisasjonsmessig handlefrihet til å føre tilsyn med alle underliggende kontrollsystemer og foreta systemrevisjon av disse. Organisasjonsenheten skal normalt legges utenfor operativt ansvar. Rettighetshaver skal innrette organisasjonen slik at nevnte organisasjonsenhet normalt rapporterer til et høyere organisasjonsnivå enn de enheter det skal føres tilsyn med.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Funksjons- og arbeidsområdet for personellet som skal føre tilsyn med internkontrollsystemet, skal fremgå av rettighetshavers organisasjonsplan. Dette personellets plikter og ansvar skal være beskrevet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Rettighetshaver skal spesifisere krav til uavhengighet i verifikasjonen på de ulike nivåer i internkontrollsystemet.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Internkontrollsystemet skal løpende ajourføres på systematisk og styrt måte. Oljedirektoratet skal orienteres om ajourføringen. Rettighetshaver skal for øvrig sikre at ajourføringen blir forsvarlig gjort kjent internt hos rettighetshaver, hos berørte arbeidstakere, entreprenører m.v.</article></article><article class="legalArticle" data-lovdata-URL="LTI/forskrift/1985-06-28-1216/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Anvendelse av internkontroll fastsatt i annen lovgivning.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Dersom entreprenør i henhold til annen norsk lov eller forskrift er pålagt å utøve internkontroll skal rettighetshaver så langt mulig legge denne til grunn som del av egen internkontroll. Rettighetshaver skal påse at mulige mangler i entreprenørs internkontroll blir korrigert eller nødvendige tilpasninger foretatt.</article></article><article class="legalArticle" data-lovdata-URL="LTI/forskrift/1985-06-28-1216/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innsendelse av dokumentasjon, krav til beskrivelse.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">I forbindelse med søknad om samtykke til undersøkelse, jf. § 8 i sikkerhetsforskriften, skal det sendes Oljedirektoratet en sammenfattet beskrivelse av internkontrollsystemet som omfatter undersøkelsesaktiviteten.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">I forbindelse med søknad om samtykke til leteboring, jf. § 9 i sikkerhetsforskriften, skal rettighetshaver sende Oljedirektoratet en overordnet beskrivelse av internkontrollsystemet som omfatter leteboringsaktiviteten.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Rettighetshaver skal samtidig med plan som omfattes av § 10 i sikkerhetsforskriften, sende Oljedirektoratet en overordnet beskrivelse av internkontrollsystemet for det totale prosjekt som omfattes av søknaden. Beskrivelsen skal inneholde en utdyping av internkontrollsystemet for de aktivitetene som gjennomføres frem til søknad om samtykke til detalj prosjektering.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Rettighetshaver skal i forbindelse med søknad som omfattes av § 11 i sikkerhetsforskriften, videreføre den overordnede beskrivelsen av internkontrollsystemet for den aktuelle fase.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Beskrivelsene som nevnt i første, annet, tredje og fjerde ledd skal referere til eventuell underliggende dokumentasjon, herunder entreprenørs dokumentasjon. Beskrivelsen skal angi den organisatoriske plassering av den enhet som er tillagt ansvar for tilsyn med gjennomføring av rettighetshavers internkontroll, både for hovedorganisasjon, organisasjon for undersøkelse, leteaktivitet, utbygging og drift. Videre skal sikkerhetsmål og styring av ansvars-, myndighets- og kommunikasjonslinjer være beskrevet på de ulike nivåer.</article><article class="legalP" data-absoluteaddress="/paragraf/6/ledd/6/" id="paragraf-6-ledd-6">Beskrivelsen av internkontrollsystemet er bindende for rettighetshaver.</article></article><article class="legalArticle" data-lovdata-URL="LTI/forskrift/1985-06-28-1216/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sikring av krav knyttet til de enkelte av rettighetshavers aktiviteter.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Rettighetshavers internkontroll skal bl.a. sikre:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">at kompetent personell nyttes under planlegging og gjennomføring av de enkelte faser; herunder i konstruksjon, fabrikasjon, installering og drift.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">at rettighetshavers ansatte og entreprenørpersonell får nødvendig opplæring.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">at opplysninger og dokumentasjon som skal fremlegges for myndighetene i henhold til lover, forskrifter og retningslinjer oversendes i rett tid.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">at ansvars-, myndighets- og kommunikasjonslinjer er klart definert og forstått.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/5/" id="paragraf-7-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/5/ledd/1/" id="paragraf-7-ledd-1-punkt-5-ledd-1">at sikkerhetsvurdering gjennomføres både før igangsetting av leteboring, før endelig valg av utbyggingsløsning og i etterfølgende faser, inklusive driftsfasen. Sikkerhetsvurderingen skal i alle faser også dekke forurensning av det ytre miljø.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/6/" id="paragraf-7-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/6/ledd/1/" id="paragraf-7-ledd-1-punkt-6-ledd-1">at det etableres administrative systemer for styring av dokumentasjon i alle faser for planlegging og gjennomføring av leteboring, utvinning og utnyttelse.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/7/" id="paragraf-7-ledd-1-punkt-7"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/7/ledd/1/" id="paragraf-7-ledd-1-punkt-7-ledd-1">at innkjøpsdokumenter, spesifikasjoner etc. inneholder tilstrekkelige krav til kvalitetssikring.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/8/" id="paragraf-7-ledd-1-punkt-8"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/8/ledd/1/" id="paragraf-7-ledd-1-punkt-8-ledd-1">at konstruksjonsgjennomgang foretas.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/9/" id="paragraf-7-ledd-1-punkt-9"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/9/ledd/1/" id="paragraf-7-ledd-1-punkt-9-ledd-1">at det vurderes og tas standpunkt til entreprenørs kvalitetssikring og at denne underlegges systemrevisjon.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/10/" id="paragraf-7-ledd-1-punkt-10"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/10/ledd/1/" id="paragraf-7-ledd-1-punkt-10-ledd-1">at det kan dokumenteres (ved testrapporter, sertifikater e.l.) at leveranser har spesifisert kvalitet.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/11/" id="paragraf-7-ledd-1-punkt-11"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/11/ledd/1/" id="paragraf-7-ledd-1-punkt-11-ledd-1">at kvalitetssikringen, herunder kvalitetskontrollen under drift fungerer effektivt.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/12/" id="paragraf-7-ledd-1-punkt-12"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/12/ledd/1/" id="paragraf-7-ledd-1-punkt-12-ledd-1">at korrigerende tiltak iverksettes når kvalitetskontrollen påviser avvik fra fastsatte spesifikasjoner.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/13/" id="paragraf-7-ledd-1-punkt-13"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/13/ledd/1/" id="paragraf-7-ledd-1-punkt-13-ledd-1">at tilfredsstillende driftsprogram (som f.eks. dykke-, bore-, oppstarts-, produksjonsprogram, program for samtidige aktiviteter, inspeksjon og testing, vedlikehold etc.) utarbeides og følges og at deres funksjonsdyktighet verifiseres.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/14/" id="paragraf-7-ledd-1-punkt-14"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/14/ledd/1/" id="paragraf-7-ledd-1-punkt-14-ledd-1">at det utarbeides spesifikasjoner for reparasjoner, og at spesifikasjonene gir tilstrekkelig underlag for – og stiller tilstrekkelige krav til utførelsen.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/15/" id="paragraf-7-ledd-1-punkt-15"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/15/ledd/1/" id="paragraf-7-ledd-1-punkt-15-ledd-1">at midlertidig utstyr kan installeres og brukes på forsvarlig måte og i henhold til fastsatte spesifikasjoner.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/16/" id="paragraf-7-ledd-1-punkt-16"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/16/ledd/1/" id="paragraf-7-ledd-1-punkt-16-ledd-1">at modifikasjoner ikke forringer den opprinnelige spesifiserte grad av sikkerhet.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/17/" id="paragraf-7-ledd-1-punkt-17"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/17/ledd/1/" id="paragraf-7-ledd-1-punkt-17-ledd-1">at prosedyrer utformes slik at sikkerhetskravene fortsatt blir oppfylt dersom innretningen må brukes på en alternativ måte.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/18/" id="paragraf-7-ledd-1-punkt-18"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/18/ledd/1/" id="paragraf-7-ledd-1-punkt-18-ledd-1">at sikkerheten i virksomheten også ivaretas under arbeidskonflikter og unormale driftsforhold.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/19/" id="paragraf-7-ledd-1-punkt-19"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/19/ledd/1/" id="paragraf-7-ledd-1-punkt-19-ledd-1">at et beredskapssystem etableres og opprettholdes slik at nødvendige tiltak kan iverksettes effektivt og berørte myndigheter varsles, dersom ulykker eller faresituasjoner skulle inntreffe.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/20/" id="paragraf-7-ledd-1-punkt-20"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/20/ledd/1/" id="paragraf-7-ledd-1-punkt-20-ledd-1">at enkeltvedtak truffet av tilsynsmyndighet blir gjort kjent for arbeidstakernes tillitsvalgte og berørte entreprenører og fulgt opp.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/21/" id="paragraf-7-ledd-1-punkt-21"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/21/ledd/1/" id="paragraf-7-ledd-1-punkt-21-ledd-1">at verne- og helsepersonell skal kunne utføre sitt arbeid etter gjeldende lovgivning.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/22/" id="paragraf-7-ledd-1-punkt-22"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/22/ledd/1/" id="paragraf-7-ledd-1-punkt-22-ledd-1">at det (innenfor arbeidsmiljølovens virkeområde) foregår en løpende kontroll og kartlegging av arbeidsmiljøet i virksomheten med hensyn til risikoforhold, helsefarer og velferdsforhold, og at nødvendig korrigerende tiltak iverksettes.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/23/" id="paragraf-7-ledd-1-punkt-23"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/23/ledd/1/" id="paragraf-7-ledd-1-punkt-23-ledd-1">at det foregår en løpende kontroll og kartlegging av faren for forurensning av det ytre miljø, og at personellet til enhver tid utfører sine oppgaver slik at forurensningsskader eller ulemper på omgivelsene unngås eller minimaliseres.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/24/" id="paragraf-7-ledd-1-punkt-24"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/24/ledd/1/" id="paragraf-7-ledd-1-punkt-24-ledd-1">at rettighetshavers ansatte og entreprenørpersonell gjøres kjent med ulykkes-, og helse- og forurensningsfarer og at de gis nødvendig informasjon, opplæring og øvelse.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/25/" id="paragraf-7-ledd-1-punkt-25"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/25/ledd/1/" id="paragraf-7-ledd-1-punkt-25-ledd-1">at erfaringer fra den organiserte vernetjenesten og selskapets bedriftshelsetjeneste som har betydning for internkontrollsystemet (innenfor arbeidsmijølovens virkeområde) vurderes og tas stilling til.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/26/" id="paragraf-7-ledd-1-punkt-26"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/26/ledd/1/" id="paragraf-7-ledd-1-punkt-26-ledd-1">at planer av vesentlig betydning for arbeidsmiljø, så som større ombygginger, innkjøp av maskiner og utstyr, rasjonalisering, arbeidsprosesser, m.v. behandles i den organiserte vernetjenesten (jf. rettighetshavers plikter etter arbeidsmiljøloven innenfor denne lovens virkeområde).</article></article></li></ul></article></article><article class="legalArticle" data-lovdata-URL="LTI/forskrift/1985-06-28-1216/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsynet med forskriften.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Oljedirektoratet fører tilsyn med forskriftens gjennomføring og kan kreve endringer i internkontrollsystemet for å bringe dette i overensstemmelse med forskriften.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Oljedirektoratet skal sørge for at rettighetshavers beskrivelse av sitt internkontrollsystem blir tilsendt myndighet som medvirker i tilsynet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Oljedirektoratet skal foreta den samlede vurdering av rettighetshavers beskrivelse av sitt internkontrollsystem.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Oljedirektoratet kan gjøre de vedtak som er nødvendige for gjennomføring av bestemmelsene gitt i denne forskrift.</article></article><article class="legalArticle" data-lovdata-URL="LTI/forskrift/1985-06-28-1216/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fravik.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Oljedirektoratet kan fravike forskriften dersom spesielle grunner gjør det nødvendig eller rimelig.</article></article><article class="legalArticle" data-lovdata-URL="LTI/forskrift/1985-06-28-1216/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Stansing.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ved alvorlig eller gjentatt overtredelse av denne forskrift kan departementet påby midlertidig stans i virksomheten.</article></article><article class="legalArticle" data-lovdata-URL="LTI/forskrift/1985-06-28-1216/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straffebestemmelse.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Overtredelse av denne forskrift eller vedtak truffet med hjemmel i denne, straffes som bestemt i petroleumslovens § 66.</article></article><article class="legalArticle" data-lovdata-URL="LTI/forskrift/1985-06-28-1216/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Forskriften trer i kraft 1. juli 1985. Samtidig oppheves «Retningslinjer for rettighetshavers internkontroll» fastsatt av Oljedirektoratet 15. mai 1981.</article></article></main></body></html>