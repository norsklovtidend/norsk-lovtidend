<!DOCTYPE html><html lang="no"><head><title>Forskrift om hvordan finheten av varer av edelt metall skal bestemmes, om bruk av loddemetall, om stempling m.v., om varer pålagt edelt metall.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1985-11-29-1997</dd><dt class="dokid">DokumentID</dt><dd class="dokid">LTI/forskrift/1985-11-29-1997</dd><dt class="ministry">Departement</dt><dd class="ministry"><ul><li>Forbruker- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 21</dd><dt class="dateInForce">I kraft fra</dt><dd class="dateInForce">1986-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1983-06-10-1099</li><li>lov/1891-06-06-2/§2</li><li>lov/1891-06-06-2/§4</li></ul></dd><dt class="dateOfPublication">Kunngjort</dt><dd class="dateOfPublication">1985-12-16</dd><dt class="title">Tittel</dt><dd class="title">Forskrift om hvordan finheten av varer av edelt metall skal bestemmes, om bruk av loddemetall, om stempling m.v., om varer pålagt edelt metall.</dd><dt class="refid">RefID</dt><dd class="refid">forskrift/1985-11-29-1997</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hvordan finheten av varer av edelt metall skal bestemmes, om bruk av loddemetall, om stempling m.v., om varer pålagt edelt metall.<ul class="tocSubUl"><li>Kapittel I – Varer av edelt metall<ul class="tocSubUl"><li>A. Alminnelige regler<ul class="tocSubUl"><li>§ 1. Finhetsstandard.</li><li>§ 2. Bruk av loddemetall.</li><li>§ 3. Kontroll av edle metallers finhet.</li><li>§ 4. Merking med finhetsstempel og ansvarsmerke.</li></ul></li></ul></li><li>B. Særregler for varer som skal stemples med det felles kontrollmerke (CCM) for eksport til land som har tiltrådt EFTA-konvensjonen av 15. november 1972.<ul class="tocSubUl"><li>§ 5.</li><li>§ 6. Bruk av mer enn ett edelt metall.</li><li>§ 7. Bruk av deler av uedelt metall.</li><li>§ 8. Bruk av ikke-metalliske stoffer.</li><li>§ 9. Stempling med det felles kontrollmerke.</li></ul></li><li>Kapittel II. Varer pålagt edelt metall<ul class="tocSubUl"><li>§ 10.</li><li>§ 11.</li><li>§ 12.</li></ul></li><li>Kapittel III. Straff – Ikrafttredelse<ul class="tocSubUl"><li>§ 13.</li><li>§ 14.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1985-11-29-1997" id="dokument"><h1>Forskrift om hvordan finheten av varer av edelt metall skal bestemmes, om bruk av loddemetall, om stempling m.v., om varer pålagt edelt metall.</h1><article class="legalP" data-absoluteaddress="/ledd/1/" id="ledd-1">Fastsatt av Forbruker- og administrasjonsdepartementet 29. november 1985 i medhold av kgl.res. av 10. juni 1983 nr. 1099, med hjemmel i lov av 6. juni 1891 nr. 2 § 2, 2. ledd og § 4.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1985-11-29-1997/KAPITTEL_1" data-partID="k1"><h2>Kapittel I – Varer av edelt metall</h2><section class="section" data-name="kapA" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/1985-11-29-1997/KAPITTEL_1-1" data-partID="k1-1"><h3>A. Alminnelige regler</h3><article class="legalArticle" data-lovdata-URL="LTI/forskrift/1985-11-29-1997/§1" data-name="§1" data-partID="§1" data-absoluteaddress="/kapittel/1/kapittel/1/paragraf/1/" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 1</span>. <span class="legalArticleTitle">Finhetsstandard.</span></h4><article class="legalP" data-absoluteaddress="/kapittel/1/kapittel/1/paragraf/1/ledd/1/" id="kapittel-1-kapittel-1-paragraf-1-ledd-1">Med en våres finhet menes det antall vektenheter edelt metall (rent gull, sølv eller platina) som finnes pr. tusen vektenheter legering.</article><article class="legalP" data-absoluteaddress="/kapittel/1/kapittel/1/paragraf/1/ledd/2/" id="kapittel-1-kapittel-1-paragraf-1-ledd-2">Følgende finhetsstandarder tillates stemplet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/1/ledd/2/punkt/1/" id="kapittel-1-kapittel-1-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/1/ledd/2/punkt/1/ledd/1/" id="kapittel-1-kapittel-1-paragraf-1-ledd-2-punkt-1-ledd-1">for gull, 750 og 585</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/1/ledd/2/punkt/2/" id="kapittel-1-kapittel-1-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/1/ledd/2/punkt/2/ledd/1/" id="kapittel-1-kapittel-1-paragraf-1-ledd-2-punkt-2-ledd-1">for sølv, 925 og 830</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/1/ledd/2/punkt/3/" id="kapittel-1-kapittel-1-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/1/ledd/2/punkt/3/ledd/1/" id="kapittel-1-kapittel-1-paragraf-1-ledd-2-punkt-3-ledd-1">for platina, 950</article></article></li></ul></article><article class="legalP" data-absoluteaddress="/kapittel/1/kapittel/1/paragraf/1/ledd/3/" id="kapittel-1-kapittel-1-paragraf-1-ledd-3">Finhetsstandarden for en vare av edelt metall med en finhet som ligger mellom to definerte standarder for metallet, skal anses å være den nærmeste lavere definerte standard.</article><article class="legalP" data-absoluteaddress="/kapittel/1/kapittel/1/paragraf/1/ledd/4/" id="kapittel-1-kapittel-1-paragraf-1-ledd-4">Finheten i alle deler av gjenstanden, med unntak av slike deler som er tillatt under §§ 5, 6, 7 og 8 skal ikke være lavere enn finhetsstandarden for vedkommende gjenstand. Dette gjelder også finheten i loddemetallet med de unntak som er gitt i § 2.</article></article><article class="legalArticle" data-lovdata-URL="LTI/forskrift/1985-11-29-1997/§2" data-name="§2" data-partID="§2" data-absoluteaddress="/kapittel/1/kapittel/1/paragraf/2/" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 2</span>. <span class="legalArticleTitle">Bruk av loddemetall.</span></h4><article class="legalP" data-absoluteaddress="/kapittel/1/kapittel/1/paragraf/2/ledd/1/" id="kapittel-1-kapittel-1-paragraf-2-ledd-1">På varer av gull, sølv eller platina skal det anvendes loddemetall med følgende finheter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/1/" id="kapittel-1-kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/1/ledd/1/" id="kapittel-1-kapittel-1-paragraf-2-ledd-1-punkt-1-ledd-1">Gull</article><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/1/ledd/2/" id="kapittel-1-kapittel-1-paragraf-2-ledd-1-punkt-1-ledd-2">Loddemetallet for varer av gull skal være av samme finhetsstandard som vedkommende vare, med følgende unntak: Ved filigransarbeider og urkapsler med finhet 750 skal det anvendes loddemetall med, finhet av minst 740 tusendeler gull. For varer av hvitt gull med finhet 750 skal anvendes loddemetall med finhet av minst 585 tusendeler gull.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/2/" id="kapittel-1-kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/2/ledd/1/" id="kapittel-1-kapittel-1-paragraf-2-ledd-1-punkt-2-ledd-1">Sølv</article><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/2/ledd/2/" id="kapittel-1-kapittel-1-paragraf-2-ledd-1-punkt-2-ledd-2">Loddemetall for varer av sølv med finhet 925 skal inneholde minst 650 tusendeler sølv. Loddemetall for varer av sølv med finhet 830 skal inneholde minst 550 tusendeler sølv.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/3/" id="kapittel-1-kapittel-1-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/3/ledd/1/" id="kapittel-1-kapittel-1-paragraf-2-ledd-1-punkt-3-ledd-1">Platina</article><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/3/ledd/2/" id="kapittel-1-kapittel-1-paragraf-2-ledd-1-punkt-3-ledd-2">Loddemetall for varer av platina skal inneholde minst 995 tusendeler av gull, sølv, platina eller palladium.</article></article></li></ul></article><article class="legalP" data-absoluteaddress="/kapittel/1/kapittel/1/paragraf/2/ledd/2/" id="kapittel-1-kapittel-1-paragraf-2-ledd-2">Loddemetall som har lavere finhetsstandard enn gjenstanden for øvrig skal kun benyttes i de mengder som er nødvendig for sammenføyning. Slikt loddemetall skal ikke benyttes til forsterkning, tyngdeøkning eller fylling.</article></article><article class="legalArticle" data-lovdata-URL="LTI/forskrift/1985-11-29-1997/§3" data-name="§3" data-partID="§3" data-absoluteaddress="/kapittel/1/kapittel/1/paragraf/3/" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 3</span>. <span class="legalArticleTitle">Kontroll av edle metallers finhet.</span></h4><article class="legalP" data-absoluteaddress="/kapittel/1/kapittel/1/paragraf/3/ledd/1/" id="kapittel-1-kapittel-1-paragraf-3-ledd-1">Ved kontroll av edle metallers finhet, skal følgende analysemetoder brukes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/3/ledd/1/punkt/1/" id="kapittel-1-kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/3/ledd/1/punkt/1/ledd/1/" id="kapittel-1-kapittel-1-paragraf-3-ledd-1-punkt-1-ledd-1">for gull – kapellering</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/3/ledd/1/punkt/2/" id="kapittel-1-kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/3/ledd/1/punkt/2/ledd/1/" id="kapittel-1-kapittel-1-paragraf-3-ledd-1-punkt-2-ledd-1">for sølv – Guy-Lussac, Volhard eller Potensiometrisk</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/3/ledd/1/punkt/3/" id="kapittel-1-kapittel-1-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/3/ledd/1/punkt/3/ledd/1/" id="kapittel-1-kapittel-1-paragraf-3-ledd-1-punkt-3-ledd-1">for platina – gravimetrisk, atomabsorbsjon, spektrografisk eller spektrofotometrisk.</article></article></li></ul></article><article class="legalP" data-absoluteaddress="/kapittel/1/kapittel/1/paragraf/3/ledd/2/" id="kapittel-1-kapittel-1-paragraf-3-ledd-2">Det antall prøver som tas og analyseres skal være tilstrekkelig til at Edelmetallkontrollen skal kunne overbevise seg om at alle deler av alle de kontrollerte gjenstander fyller de oppstilte finhetskrav.</article><article class="legalP" data-absoluteaddress="/kapittel/1/kapittel/1/paragraf/3/ledd/3/" id="kapittel-1-kapittel-1-paragraf-3-ledd-3">Ingen minustoleranse tillates. Edelmetallkontrollen kan likevel akseptere prøveresultater som viser et lite avvik under standard når dette faller innenfor grensene for anerkjente unøyaktigheter ved de godkjente analysemetoder.</article></article><article class="legalArticle" data-lovdata-URL="LTI/forskrift/1985-11-29-1997/§4" data-name="§4" data-partID="§4" data-absoluteaddress="/kapittel/1/kapittel/1/paragraf/4/" id="kapittel-1-kapittel-1-paragraf-4"><h4 class="legalArticleHeader"><span class="legalArticleValue">§ 4</span>. <span class="legalArticleTitle">Merking med finhetsstempel og ansvarsmerke.</span></h4><article class="legalP" data-absoluteaddress="/kapittel/1/kapittel/1/paragraf/4/ledd/1/" id="kapittel-1-kapittel-1-paragraf-4-ledd-1">Varer som er i samsvar med de foran definerte finhetsstandarder kan påføres et registrert ansvarsmerke og et finhetsmerke med nummer i arabiske tall som viser finheten i tusendeler. Finhetsmerke for varer av sølv skal inneholde bokstaven S etter tallet som indikerer finhetsgraden.</article><article class="legalP" data-absoluteaddress="/kapittel/1/kapittel/1/paragraf/4/ledd/2/" id="kapittel-1-kapittel-1-paragraf-4-ledd-2">Ansvarsmerker som registreres skal bestå av fremstillerens navn, en forkortelse av dette, eller et symbol. Registrering av ansvarsmerker foretas av Styret for det Industrielle rettsvern, jfr, forskrifter om registrering av ansvarsmerker av 23. november 1983 nr. 1775.</article><article class="legalP" data-absoluteaddress="/kapittel/1/kapittel/1/paragraf/4/ledd/3/" id="kapittel-1-kapittel-1-paragraf-4-ledd-3">Når Edelmetallkontrollen skal påføre et finhetsstempel, må også Edelmetallkontrollens ansvarsstempel påføres. Edelmetallkontrollens ansvarsstempel er en stående løve med øks, omgitt av en sirkel.</article></article></section></section><section class="section" data-name="kapB" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1985-11-29-1997/KAPITTEL_2" data-partID="k2"><h2>B. Særregler for varer som skal stemples med det felles kontrollmerke (CCM) for eksport til land som har tiltrådt EFTA-konvensjonen av 15. november 1972.</h2><article class="legalArticle" data-lovdata-URL="LTI/forskrift/1985-11-29-1997/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Foruten de alminnelige regler, gjelder bestemmelsene i §§ 6 t.o.m. 9 for varer som skal stemples med det felles kontrollmerke (CCM) for eksport til land som har tiltrådt EFTA-konvensjonen.</article></article><article class="legalArticle" data-lovdata-URL="LTI/forskrift/1985-11-29-1997/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av mer enn ett edelt metall.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Bruk av mer enn ett edelt metall i en og samme vare er forbudt unntagen i følgende tilfeller:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">Bruk av deler av platina på varer som inneholder gulldeler når gulldelene utgjør mer enn 50 vektprosent av de metalliske deler totalt sett og gjenstanden er merket som gull på gulldelen.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">Bruk av gull – og/eller platinadeler på varer som inneholder sølvdeler når sølvdelen utgjør mer enn 50 vektprosent av totalvekten av de metalliske delene, og gjenstanden er merket som sølv på sølvdelen.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">Bruk av små mekaniske deler av mindre edelt metall, så som tunger for spenner, som av tekniske grunner ikke kan forarbeides av det edlere metall. Slike deler skal være stemplet eller gravert med en spesifikk beskrivelse av metallet.</article></article></li></ul></article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Sølvgjenstander kan belegges med gull såfremt hele gjenstanden er merket som sølv. Gjenstander av hvitt gull, sølv eller platina kan belegges med rhodium såfremt hele gjenstanden er merket som henholdsvis gull, sølv eller platina.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Underbelegg eller sluttbelegg av andre metaller enn de som er nevnt ovenfor på gjenstander av edelt metall er ikke tillatt.</article></article><article class="legalArticle" data-lovdata-URL="LTI/forskrift/1985-11-29-1997/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bruk av deler av uedelt metall.</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">En vare av edelt metall satt sammen med deler av annet metall, kan bare betegnes som gull, sølv eller platina hvis sammensetningen er nødvendig av hensyn til den praktiske anvendelsen, og bruk av edelt metall av tekniske grunner er uegnet.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Uedelt metall må ikke vær loddet til deler av edelt metall.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Når det er praktisk mulig, skal deler av ikke-edelt metall stemples eller inngraveres «metall» eller med metallets kjemiske symbol. Er slik stempling eller gravering ikke praktisk mulig, skal slike deler ha en farge som klart skiller seg fra edelmetallet. Dette krav gjelder dog ikke urverk.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Det skal ikke benyttes uedelt metall bare til forsterkning, tyngdeøkning eller fylling.</article></article><article class="legalArticle" data-lovdata-URL="LTI/forskrift/1985-11-29-1997/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bruk av ikke-metalliske stoffer.</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">En vare av edelt metall satt sammen med ikke-metalliske deler, kan bare betegnes som gull, sølv eller platina hvis den ikke-metalliske delen skiller seg klart ut fra edelmetallet, og ikke er belagt eller farget i etterligning av edle metaller og deres utstrekning er klart synlig. Ikke-metalliske fyllstoffer til skaft på kniver, gafler og skjeer tillates brukt i den utstrekning fyllstoffet er nødvendig for sammensettingen.</article></article><article class="legalArticle" data-lovdata-URL="LTI/forskrift/1985-11-29-1997/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Stempling med det felles kontrollmerke.</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Varer som blir funnet i orden, og som er påført et registrert ansvarsmerke og et finhetsmerke (jf. § 4), kan stemples med Edelmetallkontrollens merke og med det felles kontrollmerke (CCM) i overenstemmelse med konvensjonens regler.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Såfremt det er mulig skal alle merker plasseres i umiddelbar nærhet av hverandre. Det registrerte ansvarsmerket og finhetsmerket skal være stemplet eller støpt inn i varen. Edelmetallkontrollens ansvarsmerke og det felles kontrollmerke skål stemples inn i varen.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Hvis en vare består av en eller flere deler som er hengslet, eller som lett kan fjernes fra varens hoveddel, skal de foran nevnte merker bare påføres hoveddelen. Dersom det er praktisk mulig skal det felles kontrollmerket påføres de øvrige deler.</article><article class="legalP" data-absoluteaddress="/kapittel/2/paragraf/5/ledd/4/" id="kapittel-2-paragraf-5-ledd-4">Medlemsstatenes fellesmerke (CCM) skal bestå av en skålvekt sammen med arabiske tall som viser gjenstandens finhet i tusendeler. Vekten og tallene skal stå i relieff på en oppstreket bakgrunn, og skal være omgitt av en geometrisk grenselinje (skjold) som symboliserer det aktuelle edelmetall:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/4/punkt/1/" id="kapittel-2-paragraf-5-ledd-4-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/4/punkt/1/ledd/1/" id="kapittel-2-paragraf-5-ledd-4-punkt-1-ledd-1">For gjenstander av gull: (fig. utelatt)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/4/punkt/2/" id="kapittel-2-paragraf-5-ledd-4-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/4/punkt/2/ledd/1/" id="kapittel-2-paragraf-5-ledd-4-punkt-2-ledd-1">For gjenstander av sølv: (fig. utelatt)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/4/punkt/3/" id="kapittel-2-paragraf-5-ledd-4-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/4/punkt/3/ledd/1/" id="kapittel-2-paragraf-5-ledd-4-punkt-3-ledd-1">For gjenstander av platina: (fig. uteleatt)</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1985-11-29-1997/KAPITTEL_3" data-partID="k3"><h2>Kapittel II. Varer pålagt edelt metall</h2><article class="legalArticle" data-lovdata-URL="LTI/forskrift/1985-11-29-1997/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">En vare kan betegnes som forgylt, forsølvet eller platinert hvis varen med elektrokjemisk metode er påført et lag av henholdsvis gull, sølv eller platina.</article></article><article class="legalArticle" data-lovdata-URL="LTI/forskrift/1985-11-29-1997/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">En vare kan betegnes som gulldoublè hvis varen er påført et lag av gull med en tykkelse av minst 10 μ (ti tusendels mm).</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Urkasser kan betegnes som double dersom det er påført et lag av gull med en tykkelse av minst 5 μ (fem tusendels mm).</article></article><article class="legalArticle" data-lovdata-URL="LTI/forskrift/1985-11-29-1997/§12" data-name="§12" data-partID="§12" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">En vare kan betegnes som plett hvis varen er påført en 40 grams forsølving som for bestikkvarer medfører at varen skal være påført minst 1,67 gram sølv pr. kvadratdesimeter tilsvarende en tykkelse på 15,9 μ og korpusvarer skal være påført minst 1,07 gram sølv pr. kvadratdesimeter tilsvarende en tykkelse på 10,2 μ.</article></article></section><section class="section" data-name="kapIII" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1985-11-29-1997/KAPITTEL_4" data-partID="k4"><h2>Kapittel III. Straff – Ikrafttredelse</h2><article class="legalArticle" data-lovdata-URL="LTI/forskrift/1985-11-29-1997/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Forsettlig eller uaktsom overtredelse av bestemmelsene i denne forskrift straffes etter straffelovens § 339 nr. 2 hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTI/forskrift/1985-11-29-1997/§14" data-name="§14" data-partID="§14" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Denne forskrift trer i kraft 1. januar 1986.</article></article></section></main></body></html>