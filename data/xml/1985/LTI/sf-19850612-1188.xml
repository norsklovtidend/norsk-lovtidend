<!DOCTYPE html><html lang="no"><head><title>Forskrift for Petroleumsregisteret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:35</dd><dt class="legacyID">Datokode</dt><dd class="legacyID">FOR-1985-06-12-1188</dd><dt class="dokid">DokumentID</dt><dd class="dokid">LTI/forskrift/1985-06-12-1188</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 13</dd><dt class="dateInForce">I kraft fra</dt><dd class="dateInForce">1985-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-03-22-11/§31</li></ul></dd><dt class="dateOfPublication">Kunngjort</dt><dd class="dateOfPublication">1985-07-23</dd><dt class="title">Tittel</dt><dd class="title">Forskrift for Petroleumsregisteret.</dd><dt class="refid">RefID</dt><dd class="refid">forskrift/1985-06-12-1188</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for Petroleumsregisteret.<ul class="tocSubUl"><li>Kap. I. Innledende bestemmelser.<ul class="tocSubUl"><li>§ 1. Definisjoner</li><li>§ 2. Registerfører</li><li>§ 3. Offentlighet</li></ul></li><li>Kap. 2. Registrering av tillatelser og innretninger m.v.<ul class="tocSubUl"><li>§ 4. Registrering av tillatelser. Registerenhet</li><li>§ 5. Opplysninger om registerenheten</li><li>§ 6. Registrering av innretninger</li><li>§ 7. Overføring fra Skipsbyggingsregisteret til Petroleumsregisteret</li><li>§ 8. Overføring fra Skipsregisteret til Petroleumsregisteret</li><li>§ 9. Opplysninger om innretninger</li></ul></li><li>Kap. 3. Registrering av rettigheter.<ul class="tocSubUl"><li>§ 10. Hvilke rettsstiftelser som kan registreres</li><li>§ 11. Registerhjemmel</li><li>§ 12. Vilkår for registrering</li><li>§ 13. Virkning av registrering</li></ul></li><li>Kap. 4. Fremgangsmåten ved registrering.<ul class="tocSubUl"><li>§ 14. Generelt om fremgangsmåten</li><li>§ 15. Dokumenter m.v.</li><li>§ 16. Gebyr</li><li>§ 17. Attester</li></ul></li><li>Kap. 5. Forskjellige bestemmelser.<ul class="tocSubUl"><li>§ 18. Pantobligasjoner</li><li>§ 19. Slettelse m.v.</li><li>§ 20. Statens erstatningsansvar</li><li>§ 21. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1985-06-12-1188" id="dokument"><h1>Forskrift for Petroleumsregisteret.</h1><article class="legalP" data-absoluteaddress="/ledd/1/" id="ledd-1">Fastsatt av Olje- og energidepartementet 12. juni 1985 i medhold av lov av 22. mars 1985 nr. 11 om petroleumsvirksomhet § 31 annet ledd.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1985-06-12-1188/KAPITTEL_1" data-partID="k1"><h2>Kap. I. Innledende bestemmelser.</h2><article class="legalArticle" data-lovdata-URL="LTI/forskrift/1985-06-12-1188/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med petroleumsloven menes lov av 22. mars 1985 nr. 11 om petroleumsvirksomhet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Med tinglysingsloven menes lov av 7. juni 1935 nr. 2 om tinglysing.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Med sjøloven menes lov av 20. juli 1893 nr. 1 om Sjøfarten.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Med tillatelser menes utvinningstillatelser som nevnt i petroleumsloven § 8 og tillatelser til anlegg og drift av innretninger for transport og utnyttelse av petroleum som nevnt i samme lov § 24 (§ 24-tillatelser).</article><article class="legalP" data-absoluteaddress="/kapittel/1/paragraf/1/ledd/5/" id="kapittel-1-paragraf-1-ledd-5">Med andel menes den ideelle andel en rettighetshaver til enhver tid har i en tillatelse, og i det interessentskap som følger av den samarbeidsavtale som er knyttet til tillatelsen.</article><article class="legalP" data-absoluteaddress="/kapittel/1/paragraf/1/ledd/6/" id="kapittel-1-paragraf-1-ledd-6">Med innretninger menes slike innretninger som nevnt i petroleumsloven §§ 23-24, og som er permanent plassert på område som nevnt i loven § 1.</article></article><article class="legalArticle" data-lovdata-URL="LTI/forskrift/1985-06-12-1188/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Registerfører</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Petroleumsregisteret føres av Olje- og energidepartementet.</article></article><article class="legalArticle" data-lovdata-URL="LTI/forskrift/1985-06-12-1188/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Offentlighet</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Registeret er offentlig, og det kan forlanges utskrift av registeret.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Arkivet er offentlig i den utstrekning det ikke inneholder opplysninger som er undergitt taushetsplikt i lov eller i medhold av lov.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1985-06-12-1188/KAPITTEL_2" data-partID="k2"><h2>Kap. 2. Registrering av tillatelser og innretninger m.v.</h2><article class="legalArticle" data-lovdata-URL="LTI/forskrift/1985-06-12-1188/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Registrering av tillatelser. Registerenhet</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Alle utvinningstillatelser skal registreres i Petroleumsregisteret. Videre skal alle § 24-tillatelser som tildeles etter forskriftenes ikrafttreden registreres. Departementet kan etter begjæring fra rettighetshaver bestemme at registeret også skal omfatte tillatelser tilsvarende § 24-tillatelser tildelt før forskriftenes ikrafttreden. Hver tillatelse utgjør en registerenhet med eget blad i registeret.</article></article><article class="legalArticle" data-lovdata-URL="LTI/forskrift/1985-06-12-1188/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysninger om registerenheten</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">I registeret skal anmerkes tillatelsens nummer, tildelingsdato, hvilke selskaper som er rettighetshavere, størrelsen av selskapenes andeler i tillatelsen, og hvem som er operatør.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">På utvinningstillatelsens blad skal blokknummer være anmerket. Videre skal tilbakelevering av konsesjonsområder anmerkes.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Dersom en petroleumsforekomst strekker seg over to eller flere blokker med rettighetshavere etter forskjellige utvinningstillatelser, skal det angis hvor stor del av forekomsten som knytter seg til vedkommende tillatelse. Rettighetshaver skal gi melding om endringer i fordelingen av forekomsten.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Departementet kan bestemme at ytterligere opplysninger skal anmerkes.</article></article><article class="legalArticle" data-lovdata-URL="LTI/forskrift/1985-06-12-1188/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Registrering av innretninger</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Rettighetshaver kan kreve at innretninger registreres på bladet til den tilhørende tillatelse i Petroleumsregisteret.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Dersom en tillatelse eller andel i tillatelse er pantsatt, skal tilhørende innretninger registreres i Petroleumsregisteret. Innretninger som kommer til senere skal registreres så snart de er permanent plassert. Registrering skjer etter melding fra pantsetter.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Forut for registrering av en innretning i Petroleumsregisteret skal det meldes om innretningen er registrert i Skipsbyggingsregisteret eller Skipsregisteret. Meldingen skal være attestert av registerføreren.</article></article><article class="legalArticle" data-lovdata-URL="LTI/forskrift/1985-06-12-1188/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Overføring fra Skipsbyggingsregisteret til Petroleumsregisteret</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">For at innretningen skal kunne registreres i Petroleumsregisteret må den være eller senest samtidig bli slettet i Skipsbyggingsregisteret. Registrerte heftelser i innretningen kan ikke overføres til Petroleumsregisteret. Reglene om fremgangsmåten for overføring av innretninger fra Skipsbyggingsregisteret til Skipsregisteret får ellers tilsvarende anvendelse så langt de passer.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Dersom en innretning omfattes av sjøloven § 371, og eies av en annen enn rettighetshaver, vil en overføring til Skipsregisteret ikke være til hinder for at det registreres opplysninger om innretningen i Petroleumsregisteret. I såfall skal føreren av Skipsregisteret underrettes om registreringen i Petroleumsregisteret.</article></article><article class="legalArticle" data-lovdata-URL="LTI/forskrift/1985-06-12-1188/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Overføring fra Skipsregisteret til Petroleumsregisteret</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">§ 7 kommer tilsvarende til anvendelse ved overføring av innretninger fra Skipsregisteret til Petroleumsregisteret. For så vidt angår innretninger som nevnt i § 7 annet ledd, vil en fortsatt registrering i Skipsregisteret ikke være til hinder for at det registreres opplysninger om innretningen i Petroleumsregisteret.</article></article><article class="legalArticle" data-lovdata-URL="LTI/forskrift/1985-06-12-1188/§9" data-name="§9" data-partID="§9" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Opplysninger om innretninger</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Petroleumsregisteret skal inneholde opplysninger om innretningens navn, type innretning, innretningens posisjon og dato for plassering i fast posisjon.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Dersom en innretning eies av en annen enn rettighetshaver, skal registeret angi hvem som eier innretningen og rettighetshavers rett til denne.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Dersom en innretning eies av rettighetshavere etter flere utvinningstillatelser i fellesskap, skal det anmerkes hvor stor eierandel i innretningen som knytter seg til vedkommende tillatelse.</article><article class="legalP" data-absoluteaddress="/kapittel/2/paragraf/6/ledd/4/" id="kapittel-2-paragraf-6-ledd-4">Inntrer det endring i noe av det som er nevnt i de foregående ledd, skal rettighetshaver gi melding til registerføreren. Det samme gjelder dersom innretningen er fjernet eller gått tapt. For øvrig gjelder sjøloven § 13 tilsvarende så langt den passer.</article><article class="legalP" data-absoluteaddress="/kapittel/2/paragraf/6/ledd/5/" id="kapittel-2-paragraf-6-ledd-5">Departementet kan bestemme at ytterligere opplysninger skal anmerkes.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1985-06-12-1188/KAPITTEL_3" data-partID="k3"><h2>Kap. 3. Registrering av rettigheter.</h2><article class="legalArticle" data-lovdata-URL="LTI/forskrift/1985-06-12-1188/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Hvilke rettsstiftelser som kan registreres</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">I Petroleumsregisteret registreres dokumenter som går ut på frivillig å stifte, forandre, overdra, behefte, anerkjenne eller oppheve en rett som har til gjenstand en tillatelse eller en andel i en tillatelse.</article></article><article class="legalArticle" data-lovdata-URL="LTI/forskrift/1985-06-12-1188/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Registerhjemmel</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Registerhjemmel har den Petroleumsregisteret utpeker som rettighetshaver. Dersom en tillatelse er tildelt en gruppe av rettighetshavere, har rettighetshavergruppen registerhjemmel for så vidt angår tillatelsen, mens de enkelte rettighetshavere har registerhjemmel for så vidt angår deres respektive andeler.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Den som har registerhjemmel har også registerhjemmel til rettigheter etter avtaler om behandling, lagring og transport av petroleum inngått i tilknytning til tillatelsen.</article></article><article class="legalArticle" data-lovdata-URL="LTI/forskrift/1985-06-12-1188/§12" data-name="§12" data-partID="§12" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Vilkår for registrering</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Rettsstiftelser som nevnt i § 10 kan ikke registreres i Petroleumsregisteret med mindre utstederen av dokumentet har registerhjemmel eller samtykke fra hjemmelshaveren.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Et dokument kan ikke registreres før de nødvendige offentlige samtykker foreligger i henhold til petroleumsloven.</article></article><article class="legalArticle" data-lovdata-URL="LTI/forskrift/1985-06-12-1188/§13" data-name="§13" data-partID="§13" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Virkning av registrering</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Registrerte rettsstiftelser i en andel står tilbake for senere beslutninger truffet av rettighetshavergruppen.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Tinglysingsloven §§ 20-27 får ellers tilsvarende anvendelse så langt de passer.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1985-06-12-1188/KAPITTEL_4" data-partID="k4"><h2>Kap. 4. Fremgangsmåten ved registrering.</h2><article class="legalArticle" data-lovdata-URL="LTI/forskrift/1985-06-12-1188/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Generelt om fremgangsmåten</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Registrering foregår ved at et utdrag av dokumentet anmerkes i Petroleumsregisteret. Dokumentet påføres attest om registrering og en gjenpart arkiveres.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Anmerkning av dokumenter i registeret skal inneholde dokumentnummer, dato for registrering og hvilke rettsstiftelser dokumentet gir uttrykk for. Tillatelser og innretninger skal for øvrig anmerkes som nevnt i §§ 5 og 9.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Anmerkninger etter foregående ledd skal ikke inneholde opplysninger som er undergitt taushetsplikt i lov eller i medhold av lov.</article></article><article class="legalArticle" data-lovdata-URL="LTI/forskrift/1985-06-12-1188/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dokumenter m.v.</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dokument som ønskes registrert sendes til registerføreren med gjenpart på tinglysingspapir. Dokumentet må være skrevet på norsk eller engelsk. Det kan forlanges oversatt til norsk. Dokumentet bør ikke inneholde annet enn det som kan registreres.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Dokument som kommer inn til Petroleumsregisteret før kl. 12.00 registreres samme dag. Dokument som kommer inn etter kl. 12.00 registreres neste kontordag.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Finner registerføreren at dokumentet åpenbart ikke kan registreres skal det uten registrering sendes tilbake til rekvirenten. Finner registerføreren ellers at dokumentet ikke kan registreres, kommer reglene i tinglysingsloven kapittel 2 om nekting av tinglysing og om klage tilsvarende til anvendelse så langt de passer.</article></article><article class="legalArticle" data-lovdata-URL="LTI/forskrift/1985-06-12-1188/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Gebyr</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Ved registrering av pantsettelser og overdragelser etter § 10 skal det betales et gebyr til statens foliokonto i Norges Bank på NOK 10.000,-.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Bevis for at gebyr er betalt vedlegges begjæringen om registrering. Følger beviset ikke med, skal dokumentet nektes mottatt og betraktes som ikke innkommet.</article></article><article class="legalArticle" data-lovdata-URL="LTI/forskrift/1985-06-12-1188/§17" data-name="§17" data-partID="§17" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Attester</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">På registrerte dokumenter om rettsstiftelser anføres dato for registrering og dokumentnummer. Pantobligasjoner gis dessuten anmerkning om registrerte heftelser som kan påvirke panthavers rett. Slik anmerkning og særskilt pantattest kan gis i form av utskrift av registeret</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1985-06-12-1188/KAPITTEL_5" data-partID="k5"><h2>Kap. 5. Forskjellige bestemmelser.</h2><article class="legalArticle" data-lovdata-URL="LTI/forskrift/1985-06-12-1188/§18" data-name="§18" data-partID="§18" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Pantobligasjoner</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Ved pant i tillatelse skal pantobligasjonen angi type tillatelse, nummeret på tillatelsen, og hvilke innretninger og avtaler pantsettelsen for øvrig omfatter. Ved pant i andel skal pantobligasjonen også angi andelens størrelse.</article></article><article class="legalArticle" data-lovdata-URL="LTI/forskrift/1985-06-12-1188/§19" data-name="§19" data-partID="§19" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Slettelse m.v.</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Dersom en tillatelse utløper, oppgis eller tilbakekalles, skal den slettes med opplysning om grunnen. Ved oppgivelse eller tilbakekallelse av andel i tillatelse skal slettelse foretas for så vidt angår de opplysninger som spesielt gjelder andelen.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Slettelse etter foregående ledd medfører at heftelser i tillatelsen eller andelen slettes.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">For slettelse av heftelser ellers gjelder sjøloven § 29 tilsvarende så langt den passer.</article><article class="legalP" data-absoluteaddress="/kapittel/5/paragraf/2/ledd/4/" id="kapittel-5-paragraf-2-ledd-4">Reglene om foreldelse av rettsvern etter tinglysingsloven kapittel 3 kommer ikke til anvendelse.</article><article class="legalP" data-absoluteaddress="/kapittel/5/paragraf/2/ledd/5/" id="kapittel-5-paragraf-2-ledd-5">I tilfeller som nevnt i petroleumsloven § 35 kan slettelse ikke foretas før panthaver er gitt varsel og han deretter ikke har begjært tvangsauksjon uten unødig opphold.</article><article class="legalP" data-absoluteaddress="/kapittel/5/paragraf/2/ledd/6/" id="kapittel-5-paragraf-2-ledd-6">En innretning skal slettes dersom fjerning er iverksatt.</article></article><article class="legalArticle" data-lovdata-URL="LTI/forskrift/1985-06-12-1188/§20" data-name="§20" data-partID="§20" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Statens erstatningsansvar</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Staten er ansvarlig for registreringsfeil i den utstrekning det følger av alminnelige erstatningsregler.</article></article><article class="legalArticle" data-lovdata-URL="LTI/forskrift/1985-06-12-1188/§21" data-name="§21" data-partID="§21" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Disse forskrifter trer i kraft 1. juli 1985.</article></article></section></main></body></html>