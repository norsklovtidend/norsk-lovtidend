<!DOCTYPE html><html lang="no"><head><title>Forskrift om fritak for tjenestegjøring i Sivilforsvaret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:15</dd><dt class="legacyID">Datokode</dt><dd class="legacyID">FOR-1985-05-24-1002</dd><dt class="dokid">DokumentID</dt><dd class="dokid">LTI/forskrift/1985-05-24-1002</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 9</dd><dt class="dateInForce">I kraft fra</dt><dd class="dateInForce">1985-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1953-07-17-9/§29</li></ul></dd><dt class="dateOfPublication">Kunngjort</dt><dd class="dateOfPublication">1985-06-10</dd><dt class="title">Tittel</dt><dd class="title">Forskrift om fritak for tjenestegjøring i Sivilforsvaret.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 24. mai 1985 i medhold av lov av 17. juli 1953 nr. 9 om Sivilforsvaret § 29 første ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1985-05-24-1002</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fritak for tjenestegjøring i Sivilforsvaret.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-05-24-1002" id="dokument"><h1>Forskrift om fritak for tjenestegjøring i Sivilforsvaret.</h1><article class="legalP" data-absoluteaddress="/ledd/1/" id="ledd-1">I medhold av lov om Sivilforsvaret av 17. juli 1953 nr. 9 § 29 først ledd, fastsettes:</article><article class="legalArticle" data-lovdata-URL="LTI/forskrift/1985-05-24-1002/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Menn og kvinner som innehar stilling eller funksjon som nevnt i vedlegget<sup class="footnotereference" data-footnotereferencevalue="1">1</sup>) til disse forskrifter, pålegges ikke tjenesteplikt i Sivilforsvaret.</article><footer class="footnotes"><article class="footnote" data-name="1)" data-unique-footnote-counter="1"><span class="footnoteLabel">1)</span> Nærmere opplysninger kan fås ved henvendelse til Direktoratet for sivilt beredskap.</article></footer><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tjenestepliktige som går over i slik stilling eller funksjon, fritas for tjenestegjøring for det tidsrom de innehar stillingen eller funksjonen.</article></article><article class="legalArticle" data-lovdata-URL="LTI/forskrift/1985-05-24-1002/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Politiets embets- og tjenestemenn, yrkesbrannmenn og klokkemannskaper i de kommunale brannvesener samt personell tilhørende frivillige hjelpeorganisasjoner tjenestegjør i Sivilforsvaret i samsvar med gjeldende lover, samordningsbestemmelser og rammeavtaler.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Justisdepartementet eller den det bemyndiger kan treffe avtale med en etat eller organisasjon om at sivilforsvarspliktige som tilhører etaten eller organisasjonen, fritas for sivilforsvarstjeneste når viktige totalforsvarsmessige hensyn tilsier det.</article></article><article class="legalArticle" data-lovdata-URL="LTI/forskrift/1985-05-24-1002/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Sivilforsvarspliktig personell kan etter søknad, fritas for tjeneste i Sivilforsvaret når de innehar stilling eller utfører funksjon i offentlig eller privat virksomhet av viktighet for totalforsvaret.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved avgjørelse av søknad etter første ledd skal det legges vekt på om virksomheten er forutsatt opprettholdt eller aktivisert under beredskap og krig, om myndighetenes forslag til beredskapstiltak eller pålegg om slike tiltak er fulgt opp, og om plan for disponering av arbeidskraft er utarbeidet.</article></article><article class="legalArticle" data-lovdata-URL="LTI/forskrift/1985-05-24-1002/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For tjenestepliktige som antas å være fritaksberettiget etter § 1 annet ledd eller etter § 2, skal det sendes melding til den rulleførende sivilforsvarskrets.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Meldingen sendes av vedkommende etat eller organisasjon når det gjelder fritaksberettigede etter § 2, og ellers av den instans eller person som i vedlegget er ført opp som ansvarlig instans for at meldingen sendes til rulleførende sivilforsvarskrets. Et departement kan delegere oppgaven til et underlagt organ.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Finner sivilforsvarskretsen at det ikke foreligger hjemmel for fritak, sender den snarest underretning om vedtaket med en kort begrunnelse.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Forskriften trer i kraft fra 1. juli 1985. Samtidig oppheves bestemmelser om fritaking for tjenestegjøring i Sivilforsvaret, fastsatt ved kgl.res. av 11. februar 1955.</article></article></main></body></html>