<!DOCTYPE html><html lang="no"><head><title>Forskrift om inngåelse av pris- og leveringsavtaler for førerhunder for synshemmede.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">FOR-1985-10-29-1880</dd><dt class="dokid">DokumentID</dt><dd class="dokid">LTI/forskrift/1985-10-29-1880</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 19</dd><dt class="dateInForce">I kraft fra</dt><dd class="dateInForce">1985-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§13-10</li></ul></dd><dt class="dateOfPublication">Kunngjort</dt><dd class="dateOfPublication">1985-11-21</dd><dt class="title">Tittel</dt><dd class="title">Forskrift om inngåelse av pris- og leveringsavtaler for førerhunder for synshemmede.</dd><dt class="refid">RefID</dt><dd class="refid">forskrift/1985-10-29-1880</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om inngåelse av pris- og leveringsavtaler for førerhunder for synshemmede.<ul class="tocSubUl"><li>Leveringsavtaler.<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>Prisfastsettelse.<ul class="tocSubUl"><li>§ 4.</li><li>§ 5.</li><li>§ 6.</li></ul></li><li>Førerhundskolens virksomhet.<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li><li>Forskjellige spørsmål.<ul class="tocSubUl"><li>§ 13.</li><li>§ 14.</li><li>§ 15.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1985-10-29-1880" id="dokument"><h1>Forskrift om inngåelse av pris- og leveringsavtaler for førerhunder for synshemmede.</h1><article class="legalP" data-absoluteaddress="/ledd/1/" id="ledd-1">Med hjemmel i lov av 17. juni 1966 nr. 12 om folketrygd § 13-10, har Sosialdepartementet 29. oktober 1985 fastsatt forskrift om inngåelse av pris- og leveringsavtaler for førerhunder for synshemmede.</article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1985-10-29-1880/KAPITTEL_1" data-partID="k1"><h2>Leveringsavtaler.</h2><article class="legalArticle" data-lovdata-URL="LTI/forskrift/1985-10-29-1880/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Rikstrygdeverket inngår avtale med førerhundskoler om levering av førerhunder som det ytes stønad til etter folketrygdlovens kap. 5. Avtalen om rett og plikt til å levere førerhunder gjelder for 5 år. Rikstrygdeverket fastsetter i samråd med Sosialdepartementet de nærmere kontraktsvilkår.</article></article><article class="legalArticle" data-lovdata-URL="LTI/forskrift/1985-10-29-1880/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Det kan inngås leveringsavtale med det antall førerhundskoler som anses nødvendig på grunnlag av det samlede forventede behov for førerhunder i perioden og de aktuelle førerhundskolers leveringskapasitet. Førerhundskoler som i tiden før disse forskrifter trer i kraft har levert hunder for trygdens regning, har fortrinnsrett til leveringsavtale.</article></article><article class="legalArticle" data-lovdata-URL="LTI/forskrift/1985-10-29-1880/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Ved vurderingen av om det skal inngås leveringsavtale, kan det tas hensyn til førerhundskolens beliggenhet slik at trygden ikke påføres unødig økte utgifter i forbindelse med reise for de synshemmede til og fra førerhundskolen og transport av hundene til egnede treningssteder.</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1985-10-29-1880/KAPITTEL_2" data-partID="k2"><h2>Prisfastsettelse.</h2><article class="legalArticle" data-lovdata-URL="LTI/forskrift/1985-10-29-1880/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Prisen for førerhunder fra hver enkelt førerhundskole som det er inngått leveringsavtale med, fastsettes av Rikstrygdeverket for hvert år etter drøftelser med førerhundskolen. Prisen fastsettes på grunnlag av antall førerhunder som førerhundskolen forventes å levere i kontraktsåret og utgiftene i godkjent budsjett for samme periode.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Ved vurderingen av forventet leveranse fra den enkelte førerhundskole tas hensyn til førerhundskolens kapasitet, tidligere leveranser og det forventede samlede behov for førerhunder.</article></article><article class="legalArticle" data-lovdata-URL="LTI/forskrift/1985-10-29-1880/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">For tidligere leverte hunder som førerhundskolen tar inn for retrening, ytes godtgjørelse med halvparten av den pris som er fastsatt for det kontraktsår hvor den retrente hund leveres til ny bruker.</article></article><article class="legalArticle" data-lovdata-URL="LTI/forskrift/1985-10-29-1880/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Førerhundskolen plikter å utarbeide budsjett og regnskap i samsvar med normer og retningslinjer utarbeidet av Rikstrygdeverket.</article></article></section><section class="section" data-name="kapF" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1985-10-29-1880/KAPITTEL_3" data-partID="k3"><h2>Førerhundskolens virksomhet.</h2><article class="legalArticle" data-lovdata-URL="LTI/forskrift/1985-10-29-1880/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Førerhundskolen må tilfredsstille kravene i forskrifter om dyrepensjonat o.l. fastsatt i medhold av lov av 20. desember 1974 nr. 73 om dyrevern § 30.</article></article><article class="legalArticle" data-lovdata-URL="LTI/forskrift/1985-10-29-1880/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Førerhundskolen må ha egnede lokaler for opphold og matservering for førerhundbrukerne. Skolen må dessuten fylle de vanlige kravene til helsemessige og hygieniske forhold etter sunnhetsloven og loven om tilsyn med næringsmidler. Dette gjelder forskrifter om orden, utstyr, hygiene m.v. i hoteller, andre herberger og serveringssteder og forskriftene for produksjon og frambud m.v. av næringsmidler.</article></article><article class="legalArticle" data-lovdata-URL="LTI/forskrift/1985-10-29-1880/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Departementet kan fastsette nærmere krav til praktisk og teoretisk utdanning av trener ved førerhundskole.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Førerhundskolens leder bør ha gjennomgått fastsatt opplæring for førerhundtrener og ha arbeidet i minst to år etter endt utdanning som trener ved førerhundskole som leverer førerhunder for folketrygdens regning.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Lederen bør dessuten ha kyndighet i administrasjon og driftsøkonomi.</article></article><article class="legalArticle" data-lovdata-URL="LTI/forskrift/1985-10-29-1880/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Førerhundskolen er ansvarlig for å skaffe de unghunder som skal trenes, og for en forsvarlig fôrvertsordning. Det kan skje ved egen avl eller i samarbeid med andre førerhundskoler, spesialklubber, kenneler, privatpersoner m.v.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Ferdigtrenede hunder skal godkjennes av det faglige utvalg for førerhundspørsmål for samtrening med en blind, jf. Bestemmelsene i forskrifter om faglig utvalg for førerhundspørsmål, fastsatt i medhold av folketrygdlovens § 14-5 nr. 2.</article></article><article class="legalArticle" data-lovdata-URL="LTI/forskrift/1985-10-29-1880/§11" data-name="§11" data-partID="§11" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Førerhundskolen er ansvarlig for, enten alene eller i samarbeid med annen godkjent førerhundskole, å gjennomføre forkurs med brukerkandidater, jfr. bestemmelsene i forskrifter om faglig utvalg for førerhundspørsmål. I løpet av forkurset må den synshemmede bli vurdert av det faglige utvalg for førerhundspørsmål. Gjennomføringen av forkurs er uforpliktende både for førerhundskolen og for kandidaten.</article></article><article class="legalArticle" data-lovdata-URL="LTI/forskrift/1985-10-29-1880/§12" data-name="§12" data-partID="§12" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Førerhundskolen har ansvaret for samtrening av kandidat og førerhund. Samtreningskurset avsluttes med en prøve hvor bruker og hund skal vise om de mestrer de nødvendige ferdigheter og samarbeider på en tilfredsstillende måte, jfr. bestemmelser i forskrifter om faglig utvalg for førerhundspørsmål.</article></article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1985-10-29-1880/KAPITTEL_4" data-partID="k4"><h2>Forskjellige spørsmål.</h2><article class="legalArticle" data-lovdata-URL="LTI/forskrift/1985-10-29-1880/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Rikstrygdeverkets vedtak om leveringsavtale og prisfastsettelse for det enkelte kontraktsår i leveringsperioden kan klages inn for Sosialdepartementet.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Dersom en førerhundskole etter klageinstansens avgjørelse, jf. første ledd, ikke finner å kunne akseptere trygdemyndighetenes prisfastsettelse for det enkelte kontraktsår i leveringsperioden, kan førerhundskolen oppsi leveringsavtalen, jf. § 1. Leveringsplikten kan tidligst opphøre ett år etter det kontraktsår hvor avtalen blir oppsagt.</article></article><article class="legalArticle" data-lovdata-URL="LTI/forskrift/1985-10-29-1880/§14" data-name="§14" data-partID="§14" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom en førerhundskole ikke ønsker å inngå ny avtale om levering av førerhunder for folketrygdens regning, må Rikstrygdeverket underrettes om dette senest ett år før avtaleperioden utløper. Det samme skal gjelde dersom Rikstrygdeverket ikke ønsker å inngå ny leveringsavtale med en førerhundskole, jf. § 1.</article></article><article class="legalArticle" data-lovdata-URL="LTI/forskrift/1985-10-29-1880/§15" data-name="§15" data-partID="§15" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Disse forskrifter trer i kraft 1. november 1985 og gis virkning for førerhunder som leveres etter 1. januar 1986.</article></article></section></main></body></html>