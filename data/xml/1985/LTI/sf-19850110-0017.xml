<!DOCTYPE html><html lang="no"><head><title>Forskrift om ervervsmessig omsetning av dyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:40</dd><dt class="legacyID">Datokode</dt><dd class="legacyID">FOR-1985-01-10-17</dd><dt class="dokid">DokumentID</dt><dd class="dokid">LTI/forskrift/1985-01-10-17</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 1</dd><dt class="dateInForce">I kraft fra</dt><dd class="dateInForce">1985-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1974-12-20-73/§30</li></ul></dd><dt class="dateOfPublication">Kunngjort</dt><dd class="dateOfPublication">1985-02-06</dd><dt class="title">Tittel</dt><dd class="title">Forskrift om ervervsmessig omsetning av dyr.</dd><dt class="miscInformation">Annet om dokumentet</dt><dd class="miscInformation">Gitt av Landbruksdepartementet 10. januar 1985 i medhold av § 3 i lov 8. juni 1962 nr. 4 om tiltak mot dyresjukdommer (husdyrloven) og § 30 i lov 20. desember 1974 nr. 73 om dyrevern (dyrevernloven).</dd><dt class="refid">RefID</dt><dd class="refid">forskrift/1985-01-10-17</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om ervervsmessig omsetning av dyr.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-01-10-17" id="dokument"><h1>Forskrift om ervervsmessig omsetning av dyr.</h1><article class="legalArticle" data-lovdata-URL="LTI/forskrift/1985-01-10-17/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ervervsmessig omsetning av dyr omfatter bl.a. omsetning av dyr fra dyreforretning, handelsfjøs og auksjonsforretning. Hvis virksomheten har noe omfang, omfatter ervervsmessig omsetning også omførselshandel og formidlingssalg/videresalg med og uten oppstalling hos formidler/livdyrselger og salg av dyr som kjøpes inn til egen besetning for videresalg etter kort tid.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriftene gjelder ikke den omsetning av dyr som er en naturlig dei av eget dyrehold (dyr som eieren selv har avlet). De gjelder heller ikke den formidling av valper som hundeklubbene driver.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">I tvilstilfelle avgjør Landbruksdepartementet om en virksomhet kommer inn under forskriftene.</article></article><article class="legalArticle" data-lovdata-URL="LTI/forskrift/1985-01-10-17/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er forbudt å drive ervervsmessig omsetning av dyr uten skriftlig tillatelse fra fylkesveterinæren i eget hjemfylke.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I søknad om tillatelse til å handle med dyr må det dokumenteres at den ansvarlige leder har nødvendige kunnskaper om og erfaring med foring og stell av den/de dyreart(er) som søkes omsatt. Det er også en forutsetning at vedkommende ikke gjennom sin tidligere befatning med dyr har mistet den tillit som er nødvendig for å drive slik virksomhet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fylkesveterinæren kan sette de vilkår for tillatelse som han finner nødvendig.</article></article><article class="legalArticle" data-lovdata-URL="LTI/forskrift/1985-01-10-17/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Lokaler knyttet til ervervsmessig omsetning av dyr skal være godkjent av fylkesveterinæren.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Lokalene skal være hensiktsmessige for den/de dyreart(er) som skal oppstalles der, med stor nok plass og med tilfredsstillende lys-, temperatur- og ventilasjonsforhold. Det skal være mulig å isolere syke dyr på forsvarlig måte.</article></article><article class="legalArticle" data-lovdata-URL="LTI/forskrift/1985-01-10-17/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ansvarlig leder plikter å forsikre seg om at de dyra han omsetter, ikke kommer fra besetning som det er forbudt å selge slike dyr fra pga. smittsom dyresjukdom eller mistanke om slik sjukdom.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Han plikter å føre fortegnelse over sin virksomhet slik at han kan gjøre rede for hvor det enkelte dyr kommer fra og hvem det er solgt til. Disse fortegnelsene skal på anmodning legges fram for fylkesveterinær, distriktsveterinær eller dyrevernnemnd.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Plikten til å føre fortegnelse over solgte dyr gjelder ikke for gnagere, kaniner, stuefugler og fisk.</article></article><article class="legalArticle" data-lovdata-URL="LTI/forskrift/1985-01-10-17/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesveterinæren kan trekke en tillatelse tilbake hvis:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">den ansvarlige leder blir dømt for eller vedtar forelegg for overtredelse av lov 8. juni 1962 nr. 4 om tiltak mot dyresjukommer (husdyrloven), lov 20. desember 1974 nr. 73 om dyrevern (dyrevernloven) eller forskrifter gitt med hjemmel i disse lover,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">vilkårene for tillatelse ikke blir oppfylt,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">den ansvarlige leder mister den tillit som anses nødvendig for å drive vedkommende virksomhet.</article></article></li></ul></article></article><article class="legalArticle" data-lovdata-URL="LTI/forskrift/1985-01-10-17/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Distriktsveterinæren skal føre tilsyn med at virksomheten drives i samsvar med forskriftene og de vilkår som er satt for tillatelse til å omsette dyr.</article></article><article class="legalArticle" data-lovdata-URL="LTI/forskrift/1985-01-10-17/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Landbruksdepartementet kan dispensere fra disse forskrifter.</article></article><article class="legalArticle" data-lovdata-URL="LTI/forskrift/1985-01-10-17/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Det er straffbart å overtre eller unnlate å følge disse forskrifter eller de påbud og bestemmelser som er gitt i medhold av forskriftene, eller medvirke til dette, jf. § 19 i husdyrloven og § 31 i dyrevernloven.</article></article><article class="legalArticle" data-lovdata-URL="LTI/forskrift/1985-01-10-17/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskrifter trer i kraft 1. mars 1985. Samtidig oppheves Landbruksdepartementets regler 28. august 1956 om omsetning av livdyr fra slaktehus eller handelsfjøs knyttet til slaktehus.</article></article></main></body></html>