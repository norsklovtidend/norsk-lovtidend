<!DOCTYPE html><html lang="no"><head><title>Reglement for veterinærmedisinsk embetseksamen ved Norges veterinærhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:46</dd><dt class="legacyID">Datokode</dt><dd class="legacyID">FOR-1985-06-05-1172</dd><dt class="dokid">DokumentID</dt><dd class="dokid">LTI/forskrift/1985-06-05-1172</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 12</dd><dt class="dateInForce">I kraft fra</dt><dd class="dateInForce">1985-06-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-07-28-9526</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li></ul></dd><dt class="dateOfPublication">Kunngjort</dt><dd class="dateOfPublication">1985-07-19</dd><dt class="title">Tittel</dt><dd class="title">Reglement for veterinærmedisinsk embetseksamen ved Norges veterinærhøgskole.</dd><dt class="refid">RefID</dt><dd class="refid">forskrift/1985-06-05-1172</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for veterinærmedisinsk embetseksamen ved Norges veterinærhøgskole.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-06-05-1172" id="dokument"><h1>Reglement for veterinærmedisinsk embetseksamen ved Norges veterinærhøgskole.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 5. juni 1985 i medhold av § 3 i lov 19. juni 1970 nr. 58 om eksamener og grader ved universiteter og høyskoler og kgl.res. 27. november 1970 og 4. juli 1980.</article><article class="legalArticle" data-lovdata-URL="LTI/forskrift/1985-06-05-1172/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Veterinærmedisinsk embetseksamen avlegges i form av deleksamener. En deleksamen består av de prøver som i henhold til studieplanen og den eksamensordning kollegiet fastsetter, skal avlegges i vedkommende termin. Deleksamener holdes en gang i terminen.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For student opptatt etter opptaks- og studiereglementets § 4 siste ledd og § 8 annet ledd, og for student som er utenlandsk statsborger, kan kollegieutvalget fravike den eksamensordning som er fastsatt i dette reglement. På tilsvarende måte kan eksamenskommisjonen gjøre unntak for student som har fått avbrudd i studiet på grunn av sykdom, sykdom i familien, svangerskap og nedkomst, eller av andre grunner som eksamenskommisjonen godkjenner.</article></article><article class="legalArticle" data-lovdata-URL="LTI/forskrift/1985-06-05-1172/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Etter forslag fra vedkommende institutt avgjør kollegiet hvor mange prøver det skal holdes i hvert enkelt fag og om den enkelte prøve skal være skriftlig, muntlig eller praktisk.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Etter forslag fra vedkommende institutt kan kollegieutvalget bestemme at det, i samsvar med regler som er fastsatt av kollegiet, i stedet for prøve i et fag kan leveres en avhandling om et emne innen faget.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Den enkelte prøve bedømmes av en sensor og vedkommende faglærer. Bedømmelse av skriftlig besvarelse skal så vidt mulig foretas uten at studentens identitet er kjent.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">For de fags vedkommende der undervisning og eksamen foregår ved Universitetet i Oslo, foregår eksamen etter de regler som gjelder der, dog slik at § 7 og § 11, 5. og 6. ledd i dette reglement også gjelder for disse eksamener.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Muntlig prøve og eksaminasjon ved praktisk prøve er offentlig, med mindre annet blir bestemt av kollegiet.</article></article><article class="legalArticle" data-lovdata-URL="LTI/forskrift/1985-06-05-1172/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kollegieutvalget oppnevner sensorer med varamenn for inntil 5 år av gangen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Hvis sensor og varamann begge har forfall, kan rektor etter forslag fra vedkommende institutt oppnevne en stedfortreder.</article></article><article class="legalArticle" data-lovdata-URL="LTI/forskrift/1985-06-05-1172/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For å kunne fremstille seg til eksamen må studenten ha meldt seg til vedkommende eksamen, gjennomgått den obligatoriske undervisning og bestått de prøver som er fastsatt av kollegiet. Videre må studenten ha bestått nærmest foregående deleksamen med mindre rektor har gitt samtykke til at prøver til denne kan avlegges ved neste ordinære eksamen, jf. § 8.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Påmelding til eksamen skjer til høgskolens sekretariat innen en kunngjort frist. For sent innkommet påmelding kan i særlige tilfeller godkjennes av rektor.</article></article><article class="legalArticle" data-lovdata-URL="LTI/forskrift/1985-06-05-1172/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved bedømmelse av hver enkelt prøve brukes karakterskalaen 12 til 1. 12 er høyeste karakter og 1 er laveste karakter. Oppnås ikke karakter 6 eller høyere i et fag, eller ved praktisk klinisk prøve, skal dette uttrykkes ved «ikke bestått», jf. for øvrig § 11.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Kollegiet bestemmer om prøven i et fag skal bestå av flere delprøver og eventuelt av praktisk klinisk prøve. For prøve i enkelte fag og for eventuell avhandling kan kollegiet bestemme at karakteren skal uttrykkes ved «bestått/ikke bestått».</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Karakteren i et fag beregnes på grunnlag av karakteren for den enkelte delprøve og den vekt kollegiet har bestemt at denne skal ha, og eventuelt av karakteren for bestått praktisk klinisk prøve. Brøk under 0, 5 faller bort og brøk 0, 5 eller høyere regnes for 1.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Karakter for praktisk klinisk prøve angis særskilt i eksamensvitnemålet.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Sensurvedtak kan påklages, jf. «Forskrift om begrunnelse og klage ved universitets- og høgskoleeksamener», fastsatt av Kirke- og undervisningsdepartementet 19. januar 1973.</article></article><article class="legalArticle" data-lovdata-URL="LTI/forskrift/1985-06-05-1172/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Hovedkarakteren regnes ut ved at karakteren for hvert enkelt fag multipliseres med det vekttall kollegiet har fastsatt for vedkommende fag, produktene summeres og summen divideres med den samlede vekttallsum som skal være 20, 00.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Hovedkarakteren angis slik etter tallverdi:<table><tbody><tr><td data-text-align="left" data-vertical-align="top">Utmerket godt</td><td data-text-align="left" data-vertical-align="top">11,00-12,00</td></tr><tr><td data-text-align="left" data-vertical-align="top">Meget godt</td><td data-text-align="left" data-vertical-align="top">9,00-10,99</td></tr><tr><td data-text-align="left" data-vertical-align="top">Godt</td><td data-text-align="left" data-vertical-align="top">7,00-8,99</td></tr><tr><td data-text-align="left" data-vertical-align="top">Noenlunde godt</td><td data-text-align="left" data-vertical-align="top">6,00-6,99</td></tr></tbody></table></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Hvis en kandidat har fått hovedkarakteren utmerket godt uten å ha forbedret noen karakter, skal dette innberettes til Kongen.</article></article><article class="legalArticle" data-lovdata-URL="LTI/forskrift/1985-06-05-1172/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Hvis en student uteblir fra en prøve ved en deleksamen uten gyldig forfall, eller avbryter en slik prøve uten å levere noen besvarelse, blir prøven å betrakte som ikke bestått, jf. § 11.</article></article><article class="legalArticle" data-lovdata-URL="LTI/forskrift/1985-06-05-1172/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Hvis en student er forhindret fra å møte til en prøve, skal dette straks meldes skriftlig til høgskolens sekretariat. Ved sykdom må meldingen være vedlagt legeerklæring.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Meldingen med eventuelle vedlegg skal legges fram for eksamenskommisjonen (jf. § 13) til vurdering og eventuell godkjenning av forfallet. Hvis forfallet skyldes sykdom, kan kommisjonen kreve at studenten fremstiller seg til kontroll for en av kommisjonen godkjent lege.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Hvis en student må avbryte prøven på grunn av sykdom, må legeerklæring innhentes omgående hvis forfallet skal kunne godkjennes.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Hvis eksamenskommisjonen godkjenner forfallet eller avbrytelsen, skal studenten melde seg til fortsettelse av eksamen så snart som mulig. Tidspunktet for utsatt prøve i vedkommende fag avtales med faglærer og skal så vidt mulig holdes i samme termin. Rektor kan gi studenten adgang til å avlegge prøven ved neste ordinære eksamen.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Dersom forfallet ikke godkjennes, får § 7 tilsvarende anvendelse.</article></article><article class="legalArticle" data-lovdata-URL="LTI/forskrift/1985-06-05-1172/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Høgskolens administrasjon sørger for det nødvendige antall inspektører til å føre tilsyn under skriftlige prøver, og utpeker en av dem til overinspektør.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Overinspektøren avgjør, eventuelt i samråd med høgskolens administrasjon, hvorledes prøven skal gjennomføres i henhold til gjeldende regler, og treffer nødvendige tiltak for å sikre ro og orden i og utenfor eksamenslokalet. Studentene plikter å rette seg etter de pålegg som inspektørene gir.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Studentene skal ha innfunnet seg i eksamenslokalet i god tid før det fastsatte klokkeslett.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Student som kommer etter at oppgavene er delt ut, skal utelukkes. Når særlige grunner taler for det, kan rektor likevel avgjøre at vedkommende student skal få avlegge prøven.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">I eksamenslokalet skal studentene straks innta anvist plass og datere, underskrive og levere inspektøren eksamenserklæring på fastsatt blankett. Etter at oppgavene er delt ut, må ingen samtale mellom studenter finne sted.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">Studentene har rett til å ta pauser utenfor eksamenslokalet under oppsyn av en inspektør.</article><article class="legalP" data-absoluteaddress="/paragraf/9/ledd/7/" id="paragraf-9-ledd-7">Det er ikke tillatt å medbringe bøker eller andre hjelpemidler til eksamenslokalet med mindre vedkommende faglærer har gitt uttrykkelig beskjed om at vedkommende hjelpemiddel er tillatt.</article><article class="legalP" data-absoluteaddress="/paragraf/9/ledd/8/" id="paragraf-9-ledd-8">Besvarelsen skal av vedkommende student merkes med vedkommendes eksamensnummer og dette skal kontrolleres av overinspektøren når besvarelsen leveres.</article><article class="legalP" data-absoluteaddress="/paragraf/9/ledd/9/" id="paragraf-9-ledd-9">Student som utenom pause forlater eksamenslokalet før det fastsatte sluttklokkeslett, skal levere besvarelse, kladd og notater til overinspektøren. Kladd og notater kan fås tilbake hos overinspektøren etter nevnte klokkeslett eller i sekretariatet senere.</article><article class="legalP" data-absoluteaddress="/paragraf/9/ledd/10/" id="paragraf-9-ledd-10">Student som bryter de regler som er fastsatt for prøven, kan overinspektøren i samråd med rektor vise bort. Prøven blir da å anse som ikke bestått.</article></article><article class="legalArticle" data-lovdata-URL="LTI/forskrift/1985-06-05-1172/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Under muntlige og praktiske prøver avgjør vedkommende faglærer i samråd med sensor hvorledes prøven skal gjennomføres, og treffer de nødvendige tiltak for å sikre ro og orden m.v. i og utenfor eksamenslokalet. Reglene i § 9 gjelder så langt de passer.</article></article><article class="legalArticle" data-lovdata-URL="LTI/forskrift/1985-06-05-1172/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Student som ikke har bestått prøven i et fag eller en praktisk klinisk prøve (jf. § 5), skal gå opp til ny prøve i første halvdel av neste termin. Dette gjelder ikke for prøver i studiets siste deleksamen da tidspunkt for annen gangs prøve skal fastsettes særskilt.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Student som ikke har bestått i et fag som det avlegges prøve i ved flere deleksamener, behøver likevel ikke å underkaste seg ny prøve i den del av faget som studenten tidligere har avlagt prøve i og bestått.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Hvis studenten ikke består prøven annen gang, må tredje gangs prøve avlegges i samme termin. Kollegieutvalget kan i særlige tilfelle tillate at studenten avlegger tredje gangs prøve på et senere tidspunkt.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">En student som har bestått en deleksamen kan avlegge denne en gang til og da til ordinær tid i neste termin. Alle deleksamensprøver må i så fall avlegges om igjen. Studenten kan velge hvilken av de to deleksamener som skal gjelde. Det er ikke anledning til å kombinere karakterer fra de to deleksamener.</article><article class="legalP" data-absoluteaddress="/paragraf/11/ledd/5/" id="paragraf-11-ledd-5">En student som 3 ganger har fått «ikke bestått» ved en prøve, kan ordinært ikke fortsette å studere ved Norges veterinærhøgskole. Kollegieutvalget kan i særlige tilfelle tillate at studenten får avlegge en fjerde prøve. Tidspunktet for denne prøve fastsettes av kollegieutvalget.</article><article class="legalP" data-absoluteaddress="/paragraf/11/ledd/6/" id="paragraf-11-ledd-6">Det antall ganger sammenlagt en student kan få «ikke bestått» ved en deleksamen uten å miste retten til å studere ved Norges veterinærhøgskole, fastsettes av kollegiet.</article></article><article class="legalArticle" data-lovdata-URL="LTI/forskrift/1985-06-05-1172/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Etter fullført veterinærmedisinsk embetseksamen får kandidaten eksamensvitnemål med fagkarakterer og hovedkarakter. Videre får vedkommende rett til tittelen candidatus medicinae veterinariae, jf. kgl.res 4. juli 1980.</article></article><article class="legalArticle" data-lovdata-URL="LTI/forskrift/1985-06-05-1172/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Eksamenskommisjonen behandler spørsmål om forståelse og gjennomføring av dette reglement. Saker avgjøres ved simpelt flertall. Ved stemmelikhet avgjør formannens stemme.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Eksamenskommisjonen består av rektor, direktøren, en representant for professorgruppen, en representant for vitenskapelige tjenestemenn i mellomgruppen og to representanter for studentene, alle med personlige varamenn. Rektor er eksamenskommisjonens formann.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Representantene for professor og for vitenskapelige tjenestemenn i mellomgruppen med varamenn velges i høstterminen av kollegiet og gjør tjeneste i de påfølgende 3 kalenderår.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Studentenes representanter med vararepresentanter velges på allmøte, en i høstterminen og en i vårterminen. Den som velges i høstterminen gjør tjeneste det påfølgende kalenderår, mens den som velges i vårterminen gjør tjeneste det påfølgende studieår.</article><article class="legalP" data-absoluteaddress="/paragraf/13/ledd/5/" id="paragraf-13-ledd-5">Hvis det gjelder en bestemt students forhold, kan denne kreve at studentrepresentantene fratrer under behandlingen. Studenten har rett til å avgi forklaring for kommisjonen. Eventuelle forklaringer, premissene og avgjørelsen skal føres i protokollen som kommisjonen skal ha for sine forhandlinger.</article><article class="legalP" data-absoluteaddress="/paragraf/13/ledd/6/" id="paragraf-13-ledd-6">Eksamenskommisjonens avgjørelse kan ankes til kollegieutvalget innen 3 dager etter at vedkommende student har fått melding om avgjørelsen. Utvalget skal avgjøre ankesaken innen 2 uker fra ankefristens utløp og utvalgets avgjørelse er endelig.</article></article><article class="legalArticle" data-lovdata-URL="LTI/forskrift/1985-06-05-1172/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Dette reglement trer i kraft straks.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Samtidig oppheves reglement for veterinærmedisinsk embetseksamen ved Norges veterinærhøgskole fastsatt av Landbruksdepartementet 28. juli 1980.</article></article></main></body></html>