<!DOCTYPE html><html lang="no"><head><title>Forskrift for arbeid med ioniserende stråling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:04</dd><dt class="legacyID">Datokode</dt><dd class="legacyID">FOR-1985-06-14-1157</dd><dt class="dokid">DokumentID</dt><dd class="dokid">LTI/forskrift/1985-06-14-1157</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 11</dd><dt class="dateInForce">I kraft fra</dt><dd class="dateInForce">1985-06-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§7</li><li>lov/1977-02-04-4/§8</li><li>lov/1977-02-04-4/§14</li><li>lov/1977-02-04-4/§21</li><li>lov/1977-02-04-4/§22</li></ul></dd><dt class="dateOfPublication">Kunngjort</dt><dd class="dateOfPublication">1985-07-17</dd><dt class="title">Tittel</dt><dd class="title">Forskrift for arbeid med ioniserende stråling.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 14. juni 1985 med hjemmel i lov om arbeidervern og arbeidsmiljø av 4. februar 1977 nr. 4 § 7 nr. 2, § 8 nr. 4, § 14, siste ledd, § 21, annet ledd og § 22, siste ledd. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1985-06-14-1157</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for arbeid med ioniserende stråling.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Generelt krav</li><li>§ 4. Dosegrenser</li><li>§ 5. Legeundersøkelse</li><li>§ 6. Omplassering av gravide</li><li>§ 7. Forbud mot samtidig arbeid med ioniserende stråling og cytostatika</li><li>§ 8. Måleinstrumenter</li><li>§ 9. Varsel ved overskridelse</li><li>§ 10. Varsel ved uhell</li><li>§ 11. Leges meldeplikt</li><li>§ 12. Registrering</li><li>§ 13. Kostnader ved legeundersøkelse</li><li>§ 14. Straffansvar</li><li>§ 15. Dispensasjon</li><li>§ 16. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1985-06-14-1157" id="dokument"><h1>Forskrift for arbeid med ioniserende stråling.</h1><article class="legalArticle" data-lovdata-URL="LTI/forskrift/1985-06-14-1157/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene gjelder for arbeid under forhold der arbeidstakerne kan utsettes for ioniserende stråling.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med unntak av § 6 gjelder forskriftene likevel ikke for arbeidstakere over 18 år som arbeider under forhold der bestrålingen ikke kan medføre en effektiv doseekvivalent på mer enn 15 mSv i løpet av 12 måneder.</article></article><article class="legalArticle" data-lovdata-URL="LTI/forskrift/1985-06-14-1157/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med ioniserende stråling menes stråling bestående av fotoner eller partikler som direkte eller indirekte er i stand til å danne ioner.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med effektiv doseekvivalent menes en sum av doseekvivalentverdiene til de mest strålefølsomme enkeltorganer i kroppen multiplisert med en vektfaktor mellom 0 og 1 som angir organets relative strålefølsomhet.</article></article><article class="legalArticle" data-lovdata-URL="LTI/forskrift/1985-06-14-1157/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelt krav</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Arbeidsgiver skal påse at all stråleeksponering blir holdt så lavt som mulig.</article></article><article class="legalArticle" data-lovdata-URL="LTI/forskrift/1985-06-14-1157/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dosegrenser</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Arbeidstakere under 16 år skal ikke settes til arbeid hvor de kan bli utsatt for ioniserende stråling.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Når det er nødvendig som ledd i praktisk yrkesopplæring kan ungdom mellom 16-18 år settes til arbeid hvor de kan bli utsatt for ioniserende stråling når den effektive doseekvivalent ikke overstiger 5 mSv i løpet av 12 måneder.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ingen skal settes til arbeid med ioniserende stråling hvor den effektive doseekvivalent kan overstige 50 mSv i løpet av 12 måneder.</article></article><article class="legalArticle" data-lovdata-URL="LTI/forskrift/1985-06-14-1157/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Legeundersøkelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Arbeidsgiver skal sørge for at arbeidstakere som skal arbeide med ioniserende stråling, gjennomgår legeundersøkelse før de settes til slikt arbeid. Undersøkelsen skal ta sikte på å avgjøre om det er medisinske grunner til hinder for at arbeidstakeren sysselsettes med ioniserende stråling.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Arbeidstakere skal legeundersøkes hvert 3. år eller oftere om det tilrås av lege. Ekstra legeundersøkelse skal også foretas dersom arbeidstakeren av spesielle grunner ønsker dette. Arbeidstakeren står fritt i valg av lege.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Arbeidstakere med legeattest om at de ikke kan arbeide med ioniserende stråling, skal overføres til strålefritt arbeid.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Arbeidsgiveren skal gi den lege som foretar undersøkelsen underretning om det strålenivå arbeidstakeren kan forventes å bli utsatt for. Arbeidstakeren skal underrettes om resultatet av helseundersøkelsen.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Arbeidsgiver skal gjøre kvinner i fruktbar alder oppmerksom på mulig strålingsrisiko for fosteret.</article></article><article class="legalArticle" data-lovdata-URL="LTI/forskrift/1985-06-14-1157/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Omplassering av gravide</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Gravid arbeidstaker skal overføres til arbeid uten yrkesmessig eksponering for ioniserende stråling.</article></article><article class="legalArticle" data-lovdata-URL="LTI/forskrift/1985-06-14-1157/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot samtidig arbeid med ioniserende stråling og cytostatika</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Arbeidstakere som arbeider med ioniserende stråling skal ikke utføre regelmessig arbeid med cytostatika.</article></article><article class="legalArticle" data-lovdata-URL="LTI/forskrift/1985-06-14-1157/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Måleinstrumenter</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Arbeidstakere som arbeider med ioniserende stråling, skal bære persondosimeter eller på annen måte få kontrollert eksponeringen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Arbeidstakerne skal gjøres kjent med resultatene av dosemålingene.</article></article><article class="legalArticle" data-lovdata-URL="LTI/forskrift/1985-06-14-1157/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsel ved overskridelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Hvis det ved individuelle målinger påvises at arbeidstaker er blitt utsatt for en effektiv doseekvivalent på mer enn 50 mSv i løpet av 12 måneder, skal arbeidstakeren henvises til lege, og Arbeidstilsynet varsles snarest.</article></article><article class="legalArticle" data-lovdata-URL="LTI/forskrift/1985-06-14-1157/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Varsel ved uhell</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ved uhell skal arbeidsgiveren straks varsle Arbeidstilsynet.</article></article><article class="legalArticle" data-lovdata-URL="LTI/forskrift/1985-06-14-1157/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Leges meldeplikt</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Finner lege tegn på skadelig strålepåvirkning hos arbeidstaker, skal legen straks sende melding om dette til Direktoratet for arbeidstilsynet.</article></article><article class="legalArticle" data-lovdata-URL="LTI/forskrift/1985-06-14-1157/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Registrering</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Arbeidsgiveren skal føre kartotek eller lister (arbeidstakerregister) over personer som arbeider med ioniserende stråling med opplysninger om navn, adresse, personnummer, nåværende arbeid, tilsettingstid og individuelt målte stråledoser.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Direktoratet for arbeidstilsynet kan kreve utskrift av arbeidstakerregisteret. Dersom virksomheten nedlegges skal registeret overføres til Direktoratet for arbeidstilsynet.</article></article><article class="legalArticle" data-lovdata-URL="LTI/forskrift/1985-06-14-1157/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kostnader ved legeundersøkelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Kostnader ved legeundersøkelsene som ikke dekkes av folketrygden, bæres av virksomheten.</article></article><article class="legalArticle" data-lovdata-URL="LTI/forskrift/1985-06-14-1157/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straffansvar</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Brudd på disse forskriftene er straffbart, jf. arbeidsmiljøloven kap. XIV.</article></article><article class="legalArticle" data-lovdata-URL="LTI/forskrift/1985-06-14-1157/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Direktoratet for arbeidstilsynet kan dispensere fra forskriftenes krav der dette finnes forsvarlig.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Uttalelse fra arbeidsmiljøutvalg, eventuelt verneombud hvis arbeidsmiljøutvalg ikke finnes, skal følge søknaden som framlegges for Arbeidstilsynet.</article><article class="legalP" data-absoluteaddress="/paragraf/15/ledd/3/" id="paragraf-15-ledd-3">Før søknad om dispensasjon avgjøres skal direktoratet samrå seg med Statens Institutt for Strålehygiene.</article></article><article class="legalArticle" data-lovdata-URL="LTI/forskrift/1985-06-14-1157/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Disse forskriftene trer i kraft straks.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Fra samme dato oppheves forskrifter av 31. mars 1978 om særlige vernetiltak ved arbeid med ioniserende stråling.</article></article></main></body></html>