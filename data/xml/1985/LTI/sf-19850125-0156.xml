<!DOCTYPE html><html lang="no"><head><title>Forskrift om fast granskingskommisjon ved dykkerulykker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:57</dd><dt class="legacyID">Datokode</dt><dd class="legacyID">FOR-1985-01-25-156</dd><dt class="dokid">DokumentID</dt><dd class="dokid">LTI/forskrift/1985-01-25-156</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 2</dd><dt class="dateInForce">I kraft fra</dt><dd class="dateInForce">1985-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-61/§3</li></ul></dd><dt class="dateOfPublication">Kunngjort</dt><dd class="dateOfPublication">1985-02-19</dd><dt class="title">Tittel</dt><dd class="title">Forskrift om fast granskingskommisjon ved dykkerulykker.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 25. januar 1985 i medhold av lov 8. juni 1984 nr. 61 om fast granskingskommisjon ved dykkerulykker § 3. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1985-01-25-156</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fast granskingskommisjon ved dykkerulykker.<ul class="tocSubUl"><li>§ 1. Når gransking skal foretas</li><li>§ 2. Stedlig begrensning</li><li>§ 3. Varsel og rapportering av dykkerulykker og ulykkestilløp til kommisjonens formann</li><li>§ 4. Avgjørelse av om ulykken skal granskes av kommisjonen</li><li>§ 5. Kommisjonens sammensetning m m</li><li>§ 6. Sjøforklaring</li><li>§ 7. Kontorhold m v</li><li>§ 8. Ugildhet</li><li>§ 9. Godtgjørelse, utgifter</li><li>§ 10. Alminnelige regler om undersøkelsene – Formål</li><li>§ 11. Sted for undersøkelsene</li><li>§ 12. Varsling m m</li><li>§ 13. Innkalling av vitner. Rett og plikt til å møte i kommisjonen</li><li>§ 14. Bruk av advokat eller annen fullmektig</li><li>§ 15. Forklaringsplikt Avhør. Gransking m m</li><li>§ 16. Møteoffentlighet og taushetsplikt</li><li>§ 17. Protokoll m m</li><li>§ 18. Utskrift av protokollen m v</li><li>§ 19. Rapport, pressemelding, offentlighet</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1985-01-25-156" id="dokument"><h1>Forskrift om fast granskingskommisjon ved dykkerulykker.</h1><article class="legalArticle" data-lovdata-URL="LTI/forskrift/1985-01-25-156/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Når gransking skal foretas</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Er menneskeliv gått tapt eller antas å ha gått tapt i forbindelse med ervervsmessig dykking, skal ulykken granskes av den faste granskingskommisjonen for dykkerulykker.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Gransking kan unnlates når hendingsforløp og årsak til dykkerulykken likevel er på det rene, eller antas å ville kunne bringes på det rene etter reglene om sjøforklaring eller vanlig etterforsking. For øvrig skal gransking finne sted selv om ulykken også etterforskes av politi, sjøfartsinspektør eller annen myndighet.</article></article><article class="legalArticle" data-lovdata-URL="LTI/forskrift/1985-01-25-156/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stedlig begrensning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Gransking av den faste granskingskommisjonen for dykkerulykker kan bare gjelde dykkerulykke<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">i riket,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">på norsk kontinentalsokkel i forbindelse med undersøkelse etter, utvinning eller utnytting av undersjøiske naturforekomster,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">i Norges økonomiske sone ved dykking fra norsk skip eller innretning som er norsk eller innført i norsk register.</article></article></li></ul></article></article><article class="legalArticle" data-lovdata-URL="LTI/forskrift/1985-01-25-156/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Varsel og rapportering av dykkerulykker og ulykkestilløp til kommisjonens formann</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Når det er inntruffet en dykkerulykke som nevnt i § 1 første ledd, jf § 2, skal hovedredningssentral, politi, sjøfartsinspektør eller annen berørt myndighet straks varsle kommisjonens formann. Videre skal alvorlige dykkerulykker eller ulykkestilløp i forbindelse med ervervsmessig dykking som ikke er blitt gransket av den faste kommisjonen, rapporteres av vedkommende myndighet til kommisjonens formann. Kommisjonens formann skal i slike tilfelle ha tilsendt vedkommende myndighets rapport med kopi av nødvendige saksdokumenter etter at undersøkelsen er avsluttet.</article></article><article class="legalArticle" data-lovdata-URL="LTI/forskrift/1985-01-25-156/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgjørelse av om ulykken skal granskes av kommisjonen</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kommisjonens formann tar straks stilling til om dykkerulykken skal granskes av kommisjonen. Dersom formannen ikke på forhånd har tatt kontakt med vedkommende myndighet, må denne straks gis melding om den endelige avgjørelse slik at begjæring om sjøforklaring eller om oppnevning av en særskilt undersøkelseskommisjon eventuelt kan inngis uten forsinkelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Formannen avgjør også – i samråd med vedkommende myndighet – om gransking skal unnlates i medhold av § 1 annet ledd.</article></article><article class="legalArticle" data-lovdata-URL="LTI/forskrift/1985-01-25-156/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kommisjonens sammensetning m m</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den faste granskingskommisjon skal bestå av 3 medlemmer. Formannen (med personlig varamedlem) skal fylle vilkårene for å være høyesterettsdommer. Utenom formannen skal kommisjonen bestå av en dykkemedisinsk og en dykketeknisk sakkyndig. Formannen (med personlig varamedlem) og de to medlemmene (med et personlig varamedlem hver) oppnevnes av Justisdepartementet for fire år om gangen etter samråd med Handelsdepartementet og Kommunal- og arbeidsdepartementet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Justisdepartementet kan etter samråd med de nevnte fagdepartementer i tillegg oppnevne ett eller flere supplerende medlemmer for den enkelte sak.</article></article><article class="legalArticle" data-lovdata-URL="LTI/forskrift/1985-01-25-156/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sjøforklaring</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Sjøforklaring pliktes ikke holdt når en dykkerulykke granskes av den faste granskingskommisjonen ved dykkerulykker.</article></article><article class="legalArticle" data-lovdata-URL="LTI/forskrift/1985-01-25-156/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontorhold m v</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Justisdepartementet sørger om nødvendig for kontor til kommisjonen og for protokollfører samt annen sekretærhjelp som måtte trenges.</article></article><article class="legalArticle" data-lovdata-URL="LTI/forskrift/1985-01-25-156/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ugildhet</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Reglene for dommere i domstolloven §§ 106 til 108 gjelder tilsvarende for kommisjonens medlemmer. Reglene for rettsskrivere og protokollførere i § 110 gjelder tilsvarende for henholdsvis kommisjonens sekretær og protokollfører. Reglene for sakkyndige i tvistemålsloven § 242 gjelder tilsvarende for sakkyndige som oppnevnes av Justisdepartementet etter § 15 fjerde ledd.</article></article><article class="legalArticle" data-lovdata-URL="LTI/forskrift/1985-01-25-156/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Godtgjørelse, utgifter</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kommisjonens medlemmer, sekretær og protokollfører får skyss- og kostgodtgjørelse etter gjeldende regulativ for reiser for statens regning og slik godtgjørelse for sitt arbeid som departementet bestemmer.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Ønsker kommisjonen å utføre undersøkelser eller for øvrig foreta seg noe som vil påføre det offentlige utgifter av betydning, må den innhente Justisdepartementets samtykke.</article></article><article class="legalArticle" data-lovdata-URL="LTI/forskrift/1985-01-25-156/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Alminnelige regler om undersøkelsene – Formål</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Kommisjonen skal sette igang undersøkelsene så snart som mulig og bringe dem til avslutning uten ugrunnet opphold. Undersøkelsene skjer ved vitneavhør, besiktelse og gransking.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Ved undersøkelsene skal det søkes så vidt mulig fullstendige opplysninger om de faktiske omstendigheter ved og årsakene til vedkommende hending, særlig om forhold som er av betydning for bedømmelsen av sikkerheten ved dykkeroperasjonen eller for vurderingen av reglene om dykking, og om forhold som kan tenkes å begrunne straffansvar eller annet ansvar for rettshaver, reder, dykkerselskap, arbeidsgiver eller andre.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">For øvrig får reglene om sjøforklaring tilsvarende anvendelse så langt de passer.</article></article><article class="legalArticle" data-lovdata-URL="LTI/forskrift/1985-01-25-156/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sted for undersøkelsene</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Kommisjonen kan holde møter hvor som helst i riket den finner det hensiktsmessig.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Med samtykke av Justisdepartementet og vedkommende fremmede stat kan kommisjonen holde møter utenfor riket. Ellers kan kommisjonen begjære bevisopptak utenfor riket etter domstolloven § 50.</article></article><article class="legalArticle" data-lovdata-URL="LTI/forskrift/1985-01-25-156/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Varsling m m</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Til møte som kommisjonen holder for å motta forklaring av vitner eller foreta besiktelse eller gransking, skal den varsle vedkommende offentlige kontrollmyndighet, politimester, sjøfartsinspektør, statsadvokat, rettshaver, reder, dykkerselskap, arbeidsgiver og så vidt mulig andre interesserte. Den som får sitt forhold gransket av kommisjonen, skal også varsles.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Finner kommisjonen at den vil granske en persons forhold, skal vedkommende straks underrettes om dette.</article></article><article class="legalArticle" data-lovdata-URL="LTI/forskrift/1985-01-25-156/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Innkalling av vitner. Rett og plikt til å møte i kommisjonen</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Vitnene innkalles på den måten som finnes mest hensiktsmessig.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Den som er varslet etter § 12 første ledd, har rett til å være til stede i kommisjonens møter. Skal han avgi forklaring for kommisjonen, jf § 15, må han likevel ikke høre andres forklaringer før han selv har forklart seg. Kommisjonens møter kan holdes selv om noen som er eller skulle ha vært varslet, ikke møter.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Vitnene har plikt til å møte personlig til kommisjonens møter. Det samme gjelder den som får sitt forhold gransket av kommisjonen.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Istedenfor å høre vitner personlig kan kommisjonen begjære vitner avhørt av vedkommende domstol på stedet ved bevisopptak etter domstolloven § 43 annet ledd.</article></article><article class="legalArticle" data-lovdata-URL="LTI/forskrift/1985-01-25-156/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bruk av advokat eller annen fullmektig</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Enhver som får sitt forhold gransket av kommisjonen, har rett til å la seg bistå av advokat eller annen fullmektig. Det samme gjelder innkalte vitner og andre som skal varsles etter § 12 første ledd. Reglene i tvistemålsloven kapittel 4 om prosessfullmektiger gjelder i tilfelle tilsvarende så langt de passer.</article></article><article class="legalArticle" data-lovdata-URL="LTI/forskrift/1985-01-25-156/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forklaringsplikt Avhør. Gransking m m</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Vitner plikter å forklare seg for kommisjonen i den utstrekning som følger av bestemmelsene i tvistemålsloven kapittel 15 om vitners forklaringsplikt. Avgjørelser som nevnt i tvistemålsloven § 207 første ledd annet punktum, § 208 annet ledd og § 209 annet ledd, jf § 209 tredje ledd tredje punktum, treffes av herreds- eller byretten. Vitnene avhøres etter de regler som gjelder for sjøforklaring, jf sjøfartsloven § 310 første og annet ledd.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Den som får sitt forhold gransket av kommisjonen har ikke plikt til å forklare seg. Dersom han er villig til å gi forklaring, skjer dette etter reglene om parter i tvistemålsloven kapittel 9, likevel slik at sjøfartsloven § 310 annet ledd gjelder tilsvarende. Han har rett til å høre på forklaring som gis av vitne eller andre, man ikke før han selv har gitt forklaring. Sjøfartsloven § 310 første ledd tredje punktum gjelder tilsvarende.</article><article class="legalP" data-absoluteaddress="/paragraf/15/ledd/3/" id="paragraf-15-ledd-3">Kommisjonen kan kreve at rettshaver, reder, dykkerselskap, arbeidsgiver og andre som er engasjert i ulykken gir kommisjonen opplysninger som kan være av betydning for undersøkelsen, og at de stiller til disposisjon dokumenter, innretninger og andre gjenstander på et sted hvor det er hensiktsmessig at undersøkelsen foretas.</article><article class="legalP" data-absoluteaddress="/paragraf/15/ledd/4/" id="paragraf-15-ledd-4">Gransking finner sted etter reglene i tvistemålsloven kapittel 17. Anser kommisjonen det nødvendig med sakkyndig bistand, jf tvistemålsloven § 228, skal den henvende seg til Justisdepartementet, som kan oppnevne sakkyndige etter samråd med Handelsdepartementet og Kommunal- og arbeidsdepartementet.</article><article class="legalP" data-absoluteaddress="/paragraf/15/ledd/5/" id="paragraf-15-ledd-5">Kommisjonen kan be om opplysninger og bistand fra offentlige myndigheter. Etterforskes saken også av politiet eller sjøfartsinspektøren, eller ber kommisjonen politiet eller sjøfartsinspektøren etterforske en eller flere avgrensete deler av saken, kan kommisjonen kreve lagt fram det innsamlete bevismateriale, herunder protokollerte avhør. Taler særlige grunner for det, kan kommisjonen la slikt protokollert avhør tre istedenfor vitneavhør etter reglene her.</article><article class="legalP" data-absoluteaddress="/paragraf/15/ledd/6/" id="paragraf-15-ledd-6">Enhver frammøtt som er varslet etter § 12 første ledd skal gis adgang til selv å føre bevis, bl a ved vitner og sakkyndige.</article></article><article class="legalArticle" data-lovdata-URL="LTI/forskrift/1985-01-25-156/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Møteoffentlighet og taushetsplikt</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Kommisjonen bestemmer selv om møtene skal være offentlige, og om det skal være adgang til å gjengi offentlig det som kommer fram under møtene eller under det enkelte møte.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Når møtene ikke er offentlige, bør kommisjonen holde pressen underrettet om undersøkelsenes gang i den utstrekning kommisjonen finner det ubetenkelig.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Kommisjonens medlemmer, sekretær, protokollfører og sakkyndige plikter å tie overfor uvedkommende om det de blir kjent med om noens personlige forhold eller om drifts- eller forretningsforhold som det er av konkurransemessig betydning å hemmeligholde. Den som har fått kjennskap til andre forhold, kan kommisjonen pålegge taushetsplikt inntil kommisjonens rapport er endelig avgitt. Om den finner særlig grunn til det, kan kommisjonen pålegge alle tilstedeværende taushetsplikt uten tidsbegrensning om forhold som er kommet fram i et møte som ikke er offentlig. For øvrig gjelder bestemmelsene om taushetsplikt i tvistemålsloven § 204 siste ledd siste punktum, § 205 siste ledd og § 209 annet ledd annet punktum tilsvarende.</article></article><article class="legalArticle" data-lovdata-URL="LTI/forskrift/1985-01-25-156/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Protokoll m m</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Over kommisjonens undersøkelser og de forklaringer den mottar, føres protokoll etter de regler som gjelder for rettsbok under sjøforklaring, jf tvistemålsloven kapittel 11.</article><article class="legalP" data-absoluteaddress="/paragraf/17/ledd/2/" id="paragraf-17-ledd-2">I den utstrekning kommisjonen blir bedt om det eller selv finner grunn til det, skal den holde Justisdepartementet, riksadvokaten og vedkommende offentlige kontrollmyndighet orientert om undersøkelsenes gang og resultatene etter hvert som de foreligger.</article></article><article class="legalArticle" data-lovdata-URL="LTI/forskrift/1985-01-25-156/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Utskrift av protokollen m v</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">For retten til å undersøke kommisjonens protokoll og dokumenter og til å kreve utskrifter, gjelder tvistemålsloven § 135 tilsvarende så langt den passer.</article></article><article class="legalArticle" data-lovdata-URL="LTI/forskrift/1985-01-25-156/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Rapport, pressemelding, offentlighet</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Når undersøkelsene er avsluttet, skal kommisjonen straks avgi rapport til Justisdepartementet. Kommisjonen sender samtidig kopi av rapporten til riksadvokaten og vedkommende offentlige kontrollmyndighet. Rapporten skal inneholde kommisjonens uttalelse om årsaken til ulykken og om andre forhold som er nevnt i § 10 annet ledd. Dessuten skal den inneholde forslag til tiltak som etter kommisjonens mening bør treffes for å hindre nye ulykker av samme eller liknende art. Som vedlegg til rapporten inntas utskrift av den protokoll som er ført, jf § 17 første ledd.</article><article class="legalP" data-absoluteaddress="/paragraf/19/ledd/2/" id="paragraf-19-ledd-2">Når kommisjonen har avgitt rapport, skal den som regel sende ut pressemelding. Den skal i alminnelighet utarbeides i samråd med vedkommende sjøfartsinspektør. For så vidt kommisjonen finner grunn til det, skal den drøfte et utkast til pressemelding med riksadvokaten og vedkommende offentlige kontrollmyndighet.</article><article class="legalP" data-absoluteaddress="/paragraf/19/ledd/3/" id="paragraf-19-ledd-3">Justisdepartementet skal i alminnelighet sørge for at rapporten helt eller delvis blir gjort tilgjengelig for partene og offentligheten, jf lov 19 juni 1970 nr 69 om offentlighet i forvaltningen. Justisdepartementet fastsetter om gebyr skal betales for utskrifter, avskrifter og kopier, jf rettsgebyrloven § 27.</article></article><article class="legalArticle" data-lovdata-URL="LTI/forskrift/1985-01-25-156/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Forskriften tar til å gjelde 1 mars 1985.</article></article></main></body></html>