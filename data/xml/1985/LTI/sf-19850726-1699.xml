<!DOCTYPE html><html lang="no"><head><title>Forskrift om endring i midlertidig forskrift for Reitgjerdet sykehus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:28</dd><dt class="legacyID">Datokode</dt><dd class="legacyID">FOR-1985-07-26-1699</dd><dt class="dokid">DokumentID</dt><dd class="dokid">LTI/forskrift/1985-07-26-1699</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 17</dd><dt class="dateInForce">I kraft fra</dt><dd class="dateInForce">1982-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1982-07-01-3656</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1961-04-28-2</li></ul></dd><dt class="dateOfPublication">Kunngjort</dt><dd class="dateOfPublication">1985-10-14</dd><dt class="title">Tittel</dt><dd class="title">Forskrift om endring i midlertidig forskrift for Reitgjerdet sykehus.</dd><dt class="refid">RefID</dt><dd class="refid">forskrift/1985-07-26-1699</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i midlertidig forskrift for Reitgjerdet sykehus.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-07-26-1699" id="dokument"><h1>Forskrift om endring i midlertidig forskrift for Reitgjerdet sykehus.</h1><article class="legalP" data-absoluteaddress="/ledd/1/" id="ledd-1">Endring fastsatt av Sosialdepartementet 26. juli 1985.</article><article class="legalP" data-absoluteaddress="/ledd/2/" id="ledd-2">I midlertidig forskrift for Reitgjerdet sykehus, fastsatt av Sosialdepartementet 1. juli 1982,<sup class="footnotereference" data-footnotereferencevalue="1" data-unique-footnote-counter="1">1</sup> foretas en endring i § 2.</article><article class="legalP" data-absoluteaddress="/ledd/3/" id="ledd-3">Forskriften lyder nå i sin helhet etter endringen:</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer><article class="legalArticle" data-lovdata-URL="LTI/forskrift/1985-07-26-1699/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Reitgjerdet sykehus er et psykiatrisk spesialsykehus for sinnslidende menn. Sykehuset mottar – som hovedregel – sinnslidende som er særlig vanskelige eller farlige og som ikke ansees egnet for behandling i vanlig psykiatrisk sykehus. Jf. dog § 2. Sykehuset mottar pasienter fra hele landet.</article></article><article class="legalArticle" data-lovdata-URL="LTI/forskrift/1985-07-26-1699/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Inntil ca. 10 plasser skal være forbeholdt alvorlig sinnslidende pasienter fra politiet/fengselsvesenet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Disse pasienter kan innlegges også bare etter vanlige vilkår i §§ 3 og 5 i lov om psykisk helsevern. Det er en forutsetning at pasienten på forhånd er personlig undersøkt og vurdert av spesialist i psykiatri ved det vanlige psykiatriske sykehus vedkommende sogner til og først er søkt innlagt/forsøkt behandlet der. Det må fra dette sykehus foreligge begrunnet erklæring om hvorfor pasienten ikke kan mottas/fortsatt behandles der.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Hjemfylkets sykehus skal også gi skriftlig erklæring i henhold til forskriftenes § 7 om å motta/ta tilbake pasienten til videre behandling/omsorg eller ettervern etter behandlingen i Reitgjerdet sykehus, dersom pasienten av formelle grunner eller på grunn av sin helsetilstand ikke kan tilbakeføres til politi/fengselsvesen.</article></article><article class="legalArticle" data-lovdata-URL="LTI/forskrift/1985-07-26-1699/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Før innleggelse i Reitgjerdet sykehus av pasienter som ikke går inn under § 2, skal behandling i vanlig psykiatrisk sykehus – fortrinnsvis i det fylkeskommunale sykehus hvis opptaksområde pasienten tilhører – være forsøkt Søknad om overføring til Reitgjerdet sykehus fremmes på grunnlag av begjæring fra den sykes nærmeste eller offentlig myndighet og legeopplysninger fra vedkommende overlege.</article></article><article class="legalArticle" data-lovdata-URL="LTI/forskrift/1985-07-26-1699/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Reitgjerdet sykehus overlege avgjør om vilkårene for innleggelse i medhold av §§ 3 eller 5 i lov om psykisk helsevern og vilkårene etter disse forskriftenes § 1 er til stede.</article></article><article class="legalArticle" data-lovdata-URL="LTI/forskrift/1985-07-26-1699/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når overlegen ved Reitgjerdet sykehus finner at en pasient ikke lenger fyller vilkårene i disse forskriftenes § 1 for opphold i spesialsykehus, skal pasienten søkes tilbakeført til det sykehus eller den myndighet som har begjært innleggelsen. Jf. § 7.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom overlegen ved Reitgjerdet sykehus finner at en pasient heller ikke lenger fyller vilkårene for tilbakeholdelse i psykiatrisk sykehus uten eget samtykke etter §§ 3 eller 5, jf. § 6 i lov om psykisk helsevern, skal tvangsvedtaket oppheves. Overlegen skal straks gi pasienten, dennes nærmeste og den myndighet/sykehus som har begjært innleggelsen, melding om opphevelsen og om at vedtaket kan klages inn for kontrollkommisjonen. Det skal samtidig opplyses at klage har oppsettende virkning og at klagefristen er 8 dager fra vedkommende har fått melding om vedtaket.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Når tvangsvedtaket oppheves, kan pasienten overføres til frivillig opphold i sykehuset dersom han ønsker det og overlegen finner at det vil være til beste for ham. Utskrivning eller overføring til annen omsorg forutsettes å skje i samarbeid med helse- og sosialmyndigheter på det sted hvor pasienten er hjemmehørende eller ønsker seg utskrevet til. For øvrig vises til forskrifter av 19. august 1977 om regelmessige kontrollundersøkelser med tilhørende veiledning.</article></article><article class="legalArticle" data-lovdata-URL="LTI/forskrift/1985-07-26-1699/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når overlegen finner at en pasient som utholder frihetsstraff eller er undergitt sikring etter stri. § 39 nr. 1 e eller f eller er under forfølgning for en straffbar handling, jf. også disse forskriftene § 2, ikke lenger fyller vilkårene i lov om psykisk helsevern om tilbakeholdelse i psykiatrisk sykehus og eventuelt vilkårene i forskriftenes § 1 for opphold i spesialsykehus, skal innleggende myndighet og politiet/ fengselsvesenet varsles om forholdet og at det innen 3 uker fra varsel er gitt, må treffes andre forholdsregler i sikringsøyemed.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Forskriftenes § 5, 2. og 3. ledd om opphevelse av tvangsvedtaket og om eventuell overføring til frivillig status i sykehuset gjelder tilsvarende.</article></article><article class="legalArticle" data-lovdata-URL="LTI/forskrift/1985-07-26-1699/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For pasienter som mottas i Reitgjerdet sykehus etter disse forskriftenes ikrafttreden, skal det forlanges skriftlig erklæring fra overlegen ved det psykiatriske sykehus/den offentlige myndighet som søker pasienten overført, om at pasienten vil bli tatt tilbake når overlegen eller kontrollkommisjonen ved Reitgjerdet sykehus finner at pasienten ikke lenger trenger opphold i psykiatrisk spesialsykehus/psykiatrisk sykehus. Tilbakeføring skal i så fall finne sted innen 3 uker fra det tidspunkt Reitgjerdet har gitt melding om at pasienten er klar for tilbakeføring.</article></article><article class="legalArticle" data-lovdata-URL="LTI/forskrift/1985-07-26-1699/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kontrollkommisjonen ved Reitgjerdet sykehus skal i tillegg til sine øvrige lov- og instruksfestede oppgaver, ha sin oppmerksomhet henvendt på at sykehusets pasienter søkes utskrevet, overført til annet sykehus eller annen omsorg når de ikke lenger fyller vilkårene i lov og forskrifter for opphold i Reitgjerdet sykehus.</article></article><article class="legalArticle" data-lovdata-URL="LTI/forskrift/1985-07-26-1699/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse midlertidige forskriftene trer i kraft fra 1. juli 1982 og gjelder inntil videre. Samtidig oppheves midlertidige forskrifter av 5. desember 1979.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Endringen av § 2 fastsatt 26. juli 1985 trer i kraft straks.</article></article></main></body></html>