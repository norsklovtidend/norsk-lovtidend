<!DOCTYPE html><html lang="no"><head><title>Reglement om rett til å bruke tittelen siviløkonom for økonomer uteksaminert fra utenlandsk universitet, høyskole eller annen akademisk institusjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:48</dd><dt class="legacyID">Datokode</dt><dd class="legacyID">FOR-1985-04-12-844</dd><dt class="dokid">DokumentID</dt><dd class="dokid">LTI/forskrift/1985-04-12-844</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 7</dd><dt class="dateInForce">I kraft fra</dt><dd class="dateInForce">1985-06-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§6</li></ul></dd><dt class="dateOfPublication">Kunngjort</dt><dd class="dateOfPublication">1985-05-03</dd><dt class="title">Tittel</dt><dd class="title">Reglement om rett til å bruke tittelen siviløkonom for økonomer uteksaminert fra utenlandsk universitet, høyskole eller annen akademisk institusjon.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 12. april 1985 med hjemmel i lov 19. juni 1970 nr. 58 om eksamener og grader ved universiteter og høyskoler § 6. Fremmet av Kultur- og vitenskapsdepartementet.</dd><dt class="refid">RefID</dt><dd class="refid">forskrift/1985-04-12-844</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement om rett til å bruke tittelen siviløkonom for økonomer uteksaminert fra utenlandsk universitet, høyskole eller annen akademisk institusjon.<ul class="tocSubUl"><li>§ 1. Godkjenning av utenlandsk utdanning.</li><li>§ 2. Krav til generelt godkjent utdanning.</li><li>§ 3. Bevitnelse om rett til bruk av tittelen.</li><li>§ 4. Rådgivende utvalg.</li><li>§ 5. Klageadgang.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-04-12-844" id="dokument"><h1>Reglement om rett til å bruke tittelen siviløkonom for økonomer uteksaminert fra utenlandsk universitet, høyskole eller annen akademisk institusjon.</h1><article class="legalArticle" data-lovdata-URL="LTI/forskrift/1985-04-12-844/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Godkjenning av utenlandsk utdanning.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kultur- og vitenskapsdepartementet avgjør hvilke eksamener eller grader fra utenlandske universiteter, høyskoler eller andre akademiske institusjoner som kan godkjennes som faglig likeverdig med eksamen fra Norges handelshøyskoler. Departementet kan bestemme at en ikke forhåndsgodkjent utenlandsk eksamen eller grad må suppleres med nærmere angitte prøver i Norge eller utlandet for at utdanningen kan godkjennes.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Departementet kan gi slik godkjenning lor et visst tidsrom. Dersom det i et utenlandsk studium som fører fram til en eksamen eller grad som departementet har godkjent, foretas slike endringer at forutsetningen for godkjenning faller bort, kan departementet bestemme at vedkommende eksamen eller grad ikke lenger skal godkjennes. Såfremt en godkjenning ikke tilbakekalles, og det i de regler som departementet har fastsatt, heller ikke utrykkelig er angitt når godkjenningen opphører, gjelder denne inntil det fastsettes nye regler. Ved innføring av nye regler kan departementet fastsette overgangsordninger.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Norges handelshøyskole kan etter individuell bedømming godkjenne enkelte kandidaters eksamen eller grad uten at dette medfører generell godkjenning av vedkommende eksamen eller grad. Høyskolen kan videre godkjenne en søkers utdanning på grunnlag av en helt individuell bedømming av denne.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Høyskolen kan gi forhåndsløfte om tittelgodkjenning.</article></article><article class="legalArticle" data-lovdata-URL="LTI/forskrift/1985-04-12-844/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til generelt godkjent utdanning.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">En eksamen eller grad som nevnt i § 1, evt. supplert med de i samme paragraf nevnte prøver, må for å kunne godkjennes av departementet forutsette at studium som tilfredsstiller følgende betingelser:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Studiet må forutsette eller inkludere som <i>forutdanning</i> før det egentlige akademiske studium, utdanning som tilfredsstiller kravet til immatrikulering ved Norges handelshøyskole.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Det faglige nivå etter endt utdanning må tilsvare nivået ved siviløkonomeksamen ved Norges handelshøyskole. Det egentlige akademiske studium bør derfor i tillegg til den i punkt a nevnte forutdanning ha en effektiv studietid tilsvarende siviløkonomstudiet ved Norges handelshøyskole.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Studiet må ha en fagkrets som i det vesentlige svarer til fagkretsen for siviløkonomstudiet ved Norges handelshøyskole.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For søkere med utdanning som er generelt godkjent av departementet i henhold til § 1 og § 2, kan Norges handelshøyskole dispensere fra det i punkt a nevnte krav til forutdanning.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">De krav som er nevnt under punktene a-c, skal også være retningsgivende når høyskolen i henhold til den adgang § 1 gir, foretar individuell bedømming. Høyskolen kan i slike tilfeller fravike ett eller flere av nevnte krav når den finner at utdanningen likevel er likeverdig med siviløkonomeksamen ved Norges handelshøyskole.</article></article><article class="legalArticle" data-lovdata-URL="LTI/forskrift/1985-04-12-844/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bevitnelse om rett til bruk av tittelen.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">De som vil ha rett til å bruke tittelen siviløkonom, skal melde seg til Norges handelshøyskole, som utsteder bevitnelse for at vedkommende fyller kravene til bruk av tittelen. Formularet fastsettes av departementet.</article></article><article class="legalArticle" data-lovdata-URL="LTI/forskrift/1985-04-12-844/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rådgivende utvalg.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Som rådgivende utvalg for Kultur- og vitenskapsdepartementet oppnevner departementet for tre år om gangen et utvalg på 3 medlemmer med personlige varamedlemmer etter at Samband for norske studenter i utlandet (ANSA), Norske Siviløkonomers Forening og Norges handelshøyskole hver har foreslått ett medlem med varamedlem.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Utvalget skal vurdere generell godkjenning av utenlandske eksamener og grader og bistå departementet i ankesaker. Norges handelshøyskole skal informere utvalget om sine beslutninger i individuelle godkjenningssaker.</article></article><article class="legalArticle" data-lovdata-URL="LTI/forskrift/1985-04-12-844/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Klageadgang.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Mener søkeren at behandlingsresultatet ikke er i samsvar med reglene for godkjenning, kan begrunnet klage sendes Kultur- og vitenskapsdepartementet.</article></article></main></body></html>