<!DOCTYPE html><html lang="no"><head><title>Forskrift om skogavgift for driftsåret 1985/86.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:09</dd><dt class="legacyID">Datokode</dt><dd class="legacyID">FOR-1985-06-14-1191</dd><dt class="dokid">DokumentID</dt><dd class="dokid">LTI/forskrift/1985-06-14-1191</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 13</dd><dt class="dateInForce">I kraft fra</dt><dd class="dateInForce">1985-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§41</li><li>forskrift/1984-11-02-1808</li></ul></dd><dt class="dateOfPublication">Kunngjort</dt><dd class="dateOfPublication">1985-07-23</dd><dt class="title">Tittel</dt><dd class="title">Forskrift om skogavgift for driftsåret 1985/86.</dd><dt class="refid">RefID</dt><dd class="refid">forskrift/1985-06-14-1191</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skogavgift for driftsåret 1985/86.<ul class="tocSubUl"><li>§ 1. Hovedregelen for skogavgift.</li><li>§ 2. Hvilke typer skogsvirke forskriften gjelder for.</li><li>§ 3. Satser for skogavgift.</li><li>§ 4. Melding om skogavgift</li><li>§ 5. Skogavgift etter søknad.</li><li>§ 6. Særregel for bygdealmenninger.</li><li>§ 7. Skogavgift for virke som utvises eller leveres til bruksberettigede i stats- eller bygdealmenninger.</li><li>§ 8. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-06-14-1191" id="dokument"><h1>Forskrift om skogavgift for driftsåret 1985/86.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 14. juni 1985 med hjemmel i lov av 21. mai 1965 om skogbruk og skogvern § 41 i henhold til kgl.res. av 2. november 1984 nr. 1808.</article><article class="legalArticle" data-lovdata-URL="LTI/forskrift/1985-06-14-1191/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregelen for skogavgift.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ved salg og annen overdragelse samt ved ekspropriasjon av hogget eller fremdrevet skogsvirke eller av trær på rot, ved skogeierens foredling av virke for videresalg og annen overdragelse, og ved skogeierens bruk av virke til andre formål enn til dekning av eget behov i jord- og skogbruksmessig virksomhet skal det svares en skogavgift.</article></article><article class="legalArticle" data-lovdata-URL="LTI/forskrift/1985-06-14-1191/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvilke typer skogsvirke forskriften gjelder for.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For driftsåret 1985/86 (1. august 1985 til 31. juli 1986) skal det svares skogavgift for skogsvirke av gran og furu som går til masse-, skur- og spesialvirke.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det skal bare svares skogavgift for virke av lauvtre (inkludert ved til brensel av lauvtre) hvis skogeier gir melding om det. Skogeier som ga slik melding i et foregående driftsår, trenger bare gi melding dersom avgift ikke skal svares dette driftsåret. For meldingen gjelder reglene i § 4 tredje ledd.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Det skal ikke svares skogavgift for rundlast, gjerdestolper og ved til brensel av bartre.</article></article><article class="legalArticle" data-lovdata-URL="LTI/forskrift/1985-06-14-1191/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Satser for skogavgift.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Skogavgiften skal være i hele prosentenheter innenfor intervallet fra 5 prosent til og med 25 prosent av virkets bruttoverdi når virket blir bruttoverdiberegnet. Når virket ikke blir bruttoverdiberegnet, skal skogavgiften være i hele kroner innenfor intervallet fra kr 10,- til og med kr 50,- pr.m<sup>3</sup> .</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Skogeier som ikke svarte skogavgift i foregående driftsår, må velge avgiftssats innenfor intervallet i første ledd senest ved første inngåelse av kontrakt om virkesleveranse i driftsåret. Melding om valgt sats skal gis etter reglene i § 4 første og annet ledd. Gis det ikke melding, skal avgiften være 10 prosent av virkets bruttoverdi når virket blir bruttoverdiberegnet eller kr 20,- pr.m<sup>3</sup> fast mål når virket ikke blir bruttoverdiberegnet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Skogeier som svarte skogavgift foregående driftsår, skal svare den samme skogavgiften som ved utgangen av det foregående driftsåret, såfremt han ikke gir melding til herredsskogmesteren om ny avgiftssats.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Skogeier kan endre skogavgiftssatsen i løpet av driftsåret innenfor intervallet i første ledd. Melding om ny sats må gis etter reglene i § 4 første og annet ledd, men ny sats kan ikke gjøres gjeldende for virke som er målt på meldingstidspunktet.</article></article><article class="legalArticle" data-lovdata-URL="LTI/forskrift/1985-06-14-1191/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Melding om skogavgift</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Skogeier må gi melding etter § 3 annet ledd til herredsskogmesteren i det distrikt skogeiendommen ligger i. Herredsskogmesteren kan kreve at meldingen skal være skriftlig.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Inngår skogeier første kontrakt om virkesleveranse i driftsåret med en skogeierforening og skogeier må gi melding om avgiftssats etter § 3 annet ledd, kan skogeierforeningen gi melding om avgiftssatsen istedenfor skogeieren. Reglene i første ledd gjelder tilsvarende.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Meldingen om skogavgift for lauvtrevirke, jf. § 2 annet ledd, skal gis senest når skogeier inngår første kontrakt om virkesleveranse i driftsåret. Meldingen må gjelde alt av skogeiers lauvtrevirke som i løpet av driftsåret faller inn under § 1. Første og annet ledd gjelder tilsvarende.</article></article><article class="legalArticle" data-lovdata-URL="LTI/forskrift/1985-06-14-1191/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skogavgift etter søknad.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Etter skriftlig søknad fra skogeier til herredsskogmesteren i det distrikt skogeiendommen ligger innen 1. oktober 1985 kan avgiftssatsen settes i hele prosentenheter til 2, 3 eller 4 prosent av virkets bruttoverdi når virket blir bruttoverdiberegnet. Når virket ikke blir bruttoverdiberegnet, kan avgiftssatsen settes til kr 4, –, 6, – eller 8, – pr.m<sup>3</sup> fast mål. Den innvilgede avgiftssats skal gjelde for hele driftsåret.</article></article><article class="legalArticle" data-lovdata-URL="LTI/forskrift/1985-06-14-1191/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særregel for bygdealmenninger.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Bygdealmenninger skal sende meldingene etter §§ 2 og 3 og søknaden etter § 5 til Direktoratet for statens skoger.</article></article><article class="legalArticle" data-lovdata-URL="LTI/forskrift/1985-06-14-1191/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skogavgift for virke som utvises eller leveres til bruksberettigede i stats- eller bygdealmenninger.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skogavgift for virke som utvises eller leveres til bruksberettigede i stats- eller bygdealmenninger skal være kr 20, – pr.m<sup>3</sup> fast mål.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Skogavgiften for trelast (skur- eller høvellast) som leveres til bruksberettigede i stats- eller bygdealmenninger skal være kr 40,pr.m<sup>3</sup> fast mål.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Skogavgiften skal svares av den bruksberettigede.</article></article><article class="legalArticle" data-lovdata-URL="LTI/forskrift/1985-06-14-1191/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Disse forskrifter trer i kraft 1. august 1985.</article></article></main></body></html>