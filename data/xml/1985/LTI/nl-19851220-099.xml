<!DOCTYPE html><html lang="no"><head><title>Lov om endringer i lov av 25. juni 1965 nr. 2 om adgang til regulering av penge- og kredittforholdene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:11</dd><dt class="legacyID">Datokode</dt><dd class="legacyID">LOV-1985-12-20-99</dd><dt class="dokid">DokumentID</dt><dd class="dokid">LTI/lov/1985-12-20-99</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 24</dd><dt class="dateInForce">I kraft fra</dt><dd class="dateInForce">1986-02-20</dd><dt class="changesToDocuments">Endrer</dt><dd class="changesToDocuments"><ul><li>lov/1965-06-25-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1986-01-30</dd><dt class="titleShort">Korttittel</dt><dd class="titleShort">Endringslov til penge- og kredittreguleringsl.</dd><dt class="title">Tittel</dt><dd class="title">Lov om endringer i lov av 25. juni 1965 nr. 2 om adgang til regulering av penge- og kredittforholdene.</dd><dt class="miscInformation">Annet om dokumentet</dt><dd class="miscInformation">Ot.prp.nr.17 (1985–1986), Innst.O.nr.13 (1985–1986) og Besl.O.nr.11 (1985–1986). Odels- og Lagtingsvedtak henholdsvis 10. og 16. desember 1985. Fremmet av Finans- og tolldepartementet.</dd><dt class="refid">RefID</dt><dd class="refid">lov/1985-12-20-99</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov av 25. juni 1965 nr. 2 om adgang til regulering av penge- og kredittforholdene.<ul class="tocSubUl"><li>I</li><li>II.</li></ul></li></ul></dd></dl></header><main class="documentBody" data-lovdata-URL="LTI/lov/1985-12-20-99" id="dokument"><h1>Lov om endringer i lov av 25. juni 1965 nr. 2 om adgang til regulering av penge- og kredittforholdene.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1985-12-20-99/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov av 25. juni 1965 nr. 2 om adgang til regulering av penge- og kredittforholdene gjøres følgende endringer</article> <article class="defaultP" margin-top="true">§ 1 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Kongen kan i medhold av denne lov utferdige bestemmelser om likviditetsreserver, dekningsreserver, tilleggsreserver, plasseringsplikt, direkte utlånsregulering for visse kredittinstitusjoner, høyeste rentesats for utlån og emisjonskontroll. Departementet kan utferdige bestemmelser om oppgaveplikt , for den som driver virksomhet som går inn under lov om finansieringsvirksomhet og om plikt til å gi oppgaver over rentesatser.</article> <article class="defaultP" margin-top="true">Overskrift til kap. 2 skal være:</article><article class="defaultP"><i>Om likviditetsreserver, dekningsreserver og tilleggsreserver.</i></article> <article class="defaultP" margin-top="true">§ 4 skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Kongen kan bestemme at institusjoner som driver virksomhet som går inn under lov om finansieringsvirksomhet, skal holde en nærmere angitt reserve av primære og sekundære likvider. Unntatt er statsbanker og kredittforeninger og andre kredittinstitusjoner som utsteder ihendehaverobligasjoner.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Likviditetsreservene skal utgjøre en bestemt prosent av vedkommende institusjons forvaltningskapital tillagt disponible kredittmidler. Kongen kan ved forskrift bestemme at visse poster av dette ikke skal medregnes.</article> <article class="defaultP" margin-top="true">§ 5 skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Som primær likviditetsreserve regnes vedkommende institusjons beholdning av sedler og skillemynt, innskudd på særskilt statlig foliokonto i Norges Bank, innskudd på ordinær foliokonto i Norges Bank, innskudd på postgiro og beholdning av norske statskasseveksler. Kongen kan bestemme at visse av de nevnte poster ikke medregnes for alle eller for enkelte grupper av institusjoner.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Som sekundær likviditetsreserve regnes institusjonens beholdning av norske stats- og statsgaranterte obligasjoner. Ved beregningen settes obligasjonsbeholdningen til bokført verdi.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Satsen for primærreserven kan ikke settes høyere enn 20 pst. Satsen for summen av den primære eller sekundære likviditetsreserve kan ikke settes høyere enn 30 pst.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Disse satser kan settes forskjellig for de enkelte grupper av institusjoner, herunder forskjellig for forretnings- og sparebanker. For alle institusjoner omfattet av § 4 første ledd kan satsene for likviditetsreservekravene settes forskjellig alt etter deres forvaltningskapital og geografiske beliggenhet.</article> <article class="defaultP" margin-top="true">§ 6 skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Den pliktige likviditetsreserve skal beregnes på grunnlag av vedkommende institusjons stilling ved utgangen av hver måned og holdes gjennom den andre eller den tredje påfølgende måned etter bestemmelse av Kongen.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Kongen kan bestemme at den pliktige likviditetsreserve skal beregnes på grunnlag av stillingen ved utgangen av hvert kvartal og holdes i tre måneder fra det tidspunkt Kongen bestemmer.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Kongen kan bestemme at forpliktelsen til å holde likviditetsreserver kan anses oppfylt når reservene i gjennomsnitt for perioden eller for deler av perioden minst har svart til det beregnede krav.</article> <article class="defaultP" margin-top="true">§ 7 skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Kongen kan bestemme at forretnings- og sparebanker skal ha en egen dekningsreserve. Denne beregnes på grunnlag av økingen i innskudd og lån i norske kroner eller utenlandsk valuta for utenlandske innskytere og långivere. Kongen kan gi nærmere bestemmelser om beregningsgrunnlaget og fastsetter utgangspunktet for beregning av økingen av nevnte passivaposter. Utgangspunktet kan ligge inntil fire måneder forut for utferdigelsen av forskriftene. Innenfor denne periode kan det eventuelt fastsettes et gjennomsnitt av flere månedstall som utgangspunkt.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Dekningsreservekravet skal oppfylles ved innskudd på separat foliokonto i Norges Bank.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Prosentsatsen for reservekravet kan settes forskjellig for lån og innskudd med løpetid over 12 måneder og for innskudd og lån med kortere løpetid. Prosentsatsen kan også settes forskjellig for innskudd og lån i utenlandsk valuta og norske kroner. Prosentsatsen må ikke overstige 100.</article> <article class="defaultP" margin-top="true">§ 8 skal lyde:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Kongen kan bestemme at forretnings- og sparebanker skal ha en tilleggsreserve av likvide midler på separat foliokonto i Norges Bank. Tilleggsreserven skal utgjøre en nærmere angitt prosent av vedkommende banks utlånsøking.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Kongen kan bestemme at øking i obligasjonskreditt skal regnes like med øking i egne utlån. Kongen fastsetter reglene for beregningen av utlånsøkingen og for økingen i obligasjonskreditt, herunder tidspunktet økingen skal regnes fra.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Prosentsatsen for reservekravet kan settes forskjellig for forretnings- og sparebankene, for de ulike utlånsformål og etter bankenes forvaltningskapital og geografisk beliggenhet. Satsen må ikke overstige 100.</article> <article class="defaultP" margin-top="true">§ 9 skal lyde:</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Kongen kan bestemme at forretnings- og sparebanker, livsforsikringsselskaper, kommunale pensjonskasser og pensjonsfond samt private pensjonskasser, pensjonsfond og tariffestede pensjonsordninger godkjent som tjenestepensjonsordninger etter skattelovens regler, skal opprettholde den beholdning institusjonen har av norske statsobligasjoner og andre norske ihendehaverobligasjoner på et nærmere angitt tidspunkt. Dette gjelder dog bare for så vidt institusjonens beholdning av slike obligasjoner, regnet i forhold til beregningsgrunnlaget (jf. 6. ledd), er mindre enn 30 prosent når det gjelder forretningsbanker og sparebanker, og 60 prosent når det gjelder andre institusjoner. Kongen kan fastsette lavere satser enn nevnt i annet punktum og kan bestemme at institusjoner som har hatt nedgang i obligasjonsbeholdningen i et visst tidsrom forut for utferdigelsen av forskriftene, skal gjenskaffe obligasjoner for det beløp beholdningen er redusert med.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Kongen kan bestemme at institusjoner som nevnt i første ledd, skal øke beholdningen av norske statsobligasjoner eller andre norske ihendehaverobligasjoner med inntil 60 prosent av det beløp beregningsgrunnlaget er økt med i et visst tidsrom, dog bare inntil institusjonens beholdning av slike obligasjoner når den grense som er fastsatt i første ledds annet punktum eller den lavere grense som Kongen fastsetter. Innenfor denne ramme kan Kongen bestemme at en viss minstedel av økingen skal nyttes til å øke beholdningen av norske statsobligasjoner.</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Har en institusjon hatt nedgang i beregningsgrunnlaget, kan beholdningen av obligasjoner reduseres etter forskrifter som gis av Kongen.</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Kongen kan bestemme at visse norske ihendehaverobligasjoner ikke skal regnes med i obligasjonsbeholdningen etter plasseringspliktbestemmelsene.</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">Kongen kan bestemme at øking i beholdningen av aksjer i norske aksjeselskaper skal likestilles med øking i beholdningen av obligasjoner ved oppfylling av plasseringsplikt etter annet ledd. Kongen skal samtidig fastsette en grense for slik likestilling. For det enkelte kalenderår skal grensen settes til en bestemt prosent av det beløp forvaltningskapitalen er økt med i foregående kalenderår. Prosenten kan ikke settes høyere enn 5. Kongen kan også bestemme at reduksjon i beholdningen av aksjer i norske aksjeselskaper skal likestilles med reduksjon i beholdningen av obligasjoner. Bestemmelsene i dette ledd omfatter ikke aksjer i datterselskaper, aksjer i kredittinstitusjoner, aksjer i selskaper som har til formål å eie eller utnytte fast eiendom og aksjer i selskaper som har direkte tilknytning til de plasseringspliktige kredittinstitusjoners drift. Kongen kan i tvilstilfelle avgjøre hvilke aksjer som etter foregående punktum ikke omfattes av bestemmelsene. Kongen kan bestemme at bestemmelsene heller ikke skal omfatte enkelte andre aksjer i norske aksjeselskaper.</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">Som beregningsgrunnlag i relasjon til foranstående ledd regnes den enkelte institusjons forvaltningskapital tillagt disponible kredittmidler. Kongen kan ved forskrift bestemme at visse poster av dette ikke skal medregnes. Ved anvendelse av bestemmelsene i denne paragraf settes obligasjonsbeholdningen og aksjebeholdningen til bokført verdi. Kongen kan bestemme at en annen verdiansettelse skal benyttes for aksjebeholdningen.</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Obligasjoner som gir slik rett som nevnt i aksjelovens § 5-1 første ledd (konvertible obligasjoner), regnes like med aksjer ved anvendelsen av bestemmelsen i paragrafene 9, 10 og 17 i denne lov.</article> <article class="defaultP" margin-top="true">§ 10, første ledds 1. punktum, skal lyde:</article><article class="legalP" data-absoluteaddress="/kapittel/1/ledd/25/" id="kapittel-1-ledd-25">Utgangspunktet for beregning av gjenskaffelsesplikten etter § 9 første ledd siste punktum og for beregning av øking i beregningsgrunnlaget etter § 9 annet ledd kan ligge inntil fire måneder forut for utferdigelsen av forskriftene.</article> <article class="defaultP" margin-top="true">§ 12 skal lyde:</article><article class="legalP" data-absoluteaddress="/kapittel/1/ledd/26/" id="kapittel-1-ledd-26">Kongen kan utferdige forskrifter til direkte regulering av omfanget av utlånsvirksomheten i selskaper og stiftelser som omfattes av § 11. For slike selskaper og stiftelser kan Kongen også utferdige forskrifter om direkte regulering av omfanget av garantier i låneforhold. Forskriftene kan utformes forskjellig for ulike grupper av institusjoner og for ulike finansieringsformål og forskjellig etter institusjonenes forvaltningskapital.</article><article class="legalP" data-absoluteaddress="/kapittel/1/ledd/27/" id="kapittel-1-ledd-27">Unntatt fra første ledd første punktum er institusjoner som er nevnt i § 9 samt statsbankene. Første ledd annet punktum gjelder ikke hvor selskaper eller stiftelser som omfattes av § 11 er långiver eller låntaker eller lånet er godkjent etter § 5.</article> <article class="defaultP" margin-top="true">§ 17 første ledd skal lyde:</article><article class="legalP" data-absoluteaddress="/kapittel/1/ledd/28/" id="kapittel-1-ledd-28">Er likviditetsreserven, dekningsreserver eller tilleggsreserven lavere enn påbudt med hjemmel i §§ 4-8, eller er beholdningen av obligasjoner, eventuelt summen av beholdningene av obligasjoner og aksjer i norske aksjeselskaper, lavere enn påbudt med hjemmel i § 9, eller er utlånene eller garantiene større enn fastsatt med hjemmel i § 12, skal vedkommende betale renter til statskassen etter forskrifter som er fastsatt av Kongen. Rentebeløpet kan inndrives ved utpanting.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1985-12-20-99/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Denne lov trer i kraft fra den tid Kongen bestemmer. Kongen kan bestemme at de enkelte bestemmelser i loven skal tre i kraft til ulik tid.</article></section></main></body></html>