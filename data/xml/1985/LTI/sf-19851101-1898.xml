<!DOCTYPE html><html lang="no"><head><title>Forskrift om vurdering og eksamen for sosialarbeiderutdanningene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:10</dd><dt class="legacyID">Datokode</dt><dd class="legacyID">FOR-1985-11-01-1898</dd><dt class="dokid">DokumentID</dt><dd class="dokid">LTI/forskrift/1985-11-01-1898</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 20</dd><dt class="dateInForce">I kraft fra</dt><dd class="dateInForce">1986-01-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58</li><li>forskrift/1981-02-20-3031</li></ul></dd><dt class="dateOfPublication">Kunngjort</dt><dd class="dateOfPublication">1985-12-03</dd><dt class="title">Tittel</dt><dd class="title">Forskrift om vurdering og eksamen for sosialarbeiderutdanningene.</dd><dt class="refid">RefID</dt><dd class="refid">forskrift/1985-11-01-1898</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vurdering og eksamen for sosialarbeiderutdanningene.<ul class="tocSubUl"><li>§ 1.</li><li>§ 2.</li><li>§ 3. Oppmelding til eksamen.</li><li>§ 4. Antall eksamener.</li><li>§ 5. Eksamensformer.</li><li>§ 6. Sensur.</li><li>§ 7. Karakterskala</li><li>§ 8. Eksamensprotokoll</li><li>§ 9. Godkjenning av praksis</li><li>§ 10. Arbeidskrav</li><li>§ 11. Utsatt eksamen</li><li>§ 12. Ny eksamen</li><li>§ 13. Rett til å ta studieåret om igjen</li><li>§ 14. Klage</li><li>§ 15. Brudd på eksamensforskriften</li><li>§ 16. Vitnemål</li><li>§ 17.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-11-01-1898" id="dokument"><h1>Forskrift om vurdering og eksamen for sosialarbeiderutdanningene.</h1><article class="legalP" data-absoluteaddress="/ledd/1/" id="ledd-1">Fastsatt av Kultur- og vitenskapsdepartementet 1. november 1985 med hjemmel i lov av 19. juni 1970 nr. 58 om eksamener og grader ved universiteter og høgskoler og kgl.res. av 20. februar 1981 og 18. januar 1985.</article><article class="legalArticle" data-lovdata-URL="LTI/forskrift/1985-11-01-1898/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Eksamensforskriften gjelder for barnevernpedagogutdanning, sosionomutdanning og videreutdanning for sosialarbeidere ved høgskoler som utdanner sosionomer og/eller barnevernpedagoger.</article></article><article class="legalArticle" data-lovdata-URL="LTI/forskrift/1985-11-01-1898/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ansvarsdeling mellom Rådet for sosialarbeiderutdanning og utdanningsinstitusjonene i eksamenssaker fastsettes i rammeplanene.</article></article><article class="legalArticle" data-lovdata-URL="LTI/forskrift/1985-11-01-1898/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppmelding til eksamen.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Studenter som har fått godkjent obligatoriske arbeidskrav og praksisopplæring i henhold til høgskolens studieplan har rett til å framstille seg til eksamen ved høgskolen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Studenter som til daglig ikke deltar i høgskolens pedagogiske opplegg, har selv ansvar for å melde seg opp til eksamen.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Dette gjelder deltidstudenter i videreutdanning, studenter som ønsker å bedre sin karakter og studenter som ønsker å fremstille seg til ny prøve. Oppmelding til eksamen skjer innen høgskolens oppsatte tidsfrister.</article></article><article class="legalArticle" data-lovdata-URL="LTI/forskrift/1985-11-01-1898/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Antall eksamener.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det avholdes maksimum to eksamener pr. semester og minimum en eksamen pr. studieår. En eksamen kan ha en eller to prøver.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det arrangeres maksimum 6 eksamener i løpet av grunnutdanningens 3 år.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Hver eksamen skal omfatte minst 5 vekttall.</article></article><article class="legalArticle" data-lovdata-URL="LTI/forskrift/1985-11-01-1898/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksamensformer.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">I samsvar med rammeplanene for grunnutdanning og studieplanene for videreutdanning skal den enkelte høgskole utarbeide bestemmelser om hvilke eksamensformer som nyttes for det enkelte studium.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Høgskolen nytter forskjellige eksamensformer; ulike individuelle eksamensformer og en kombinasjon av gruppe/hjemmeeksamen med individuell prøving på høgskolen, og skriftlige og muntlige former.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Gruppeeksamen, kan bare avholdes for mindre deler av studiet.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Høgskolen skal organisere mer enn en eksamensform for studenter i løpet av studiet.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Ved bruk av skriftlig hjemmeeksamen forutsettes det normalt at det leveres individuelle skriftlige besvarelser. Kandidater som har deltatt i hjemmeeksamen prøves individuelt på høgskolen etter at den skriftlige eksamensoppgave er vurdert.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Hjemmeeksamen med etterfølgende individuell eksamen på høgskolen skal arrangeres som to prøver, og begge karakterene teller likt. Karakterene legges sammen og deles med to. Bare de studenter som har bestått den skriftlige hjemmeeksamen har anledning til å avlegge individuell eksamen på høgskolen. Begge eksamensprøvene må være bestått.</article></article><article class="legalArticle" data-lovdata-URL="LTI/forskrift/1985-11-01-1898/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sensur.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Sensur foretas av en eksamenskommisjon bestående av lærer(e) og oppnevnt(e) sensor(er). Sensor skal ikke være tilsatt ved høgskolen. Ved uenighet mellom lærer(e) og sensor legges sensors oppfatning til grunn for avgjørelsen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Sensor oppnevnes av Rådet for sosialarbeiderutdanning etter forslag fra høgskolene.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Rådet fastsetter regler for sensur og sensorenes faglige kvalifikasjoner. Sensor skal godkjenne eksamensoppgaver og vurdere om kandidaten har et tilfredsstillende faglig nivå.</article></article><article class="legalArticle" data-lovdata-URL="LTI/forskrift/1985-11-01-1898/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karakterskala</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Høgskolen kan nytte følgende vurderingsuttrykk/karakterskala:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Bestått/Ikke bestått</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Karakterer fra 1 til 4, med 1 som beste karakter og 4 som grense for bestått. Studenter som ikke oppnår 4 eller bedre har ikke bestått eksamen og får ikke oppgitt tallkarakter.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">I grunnutdanningen skal tallkarakterer nyttes ved eksamener tilsvarende minst 20 vekttall. I videreutdanning skal tallkarakterer nyttes for enheter av minst 1 års varighet.</article></article><article class="legalArticle" data-lovdata-URL="LTI/forskrift/1985-11-01-1898/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Eksamensprotokoll</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Høgskolen fører paginert eksamensprotokoll. Protokollen skal oppbevares forsvarlig i minst 50 år.</article></article><article class="legalArticle" data-lovdata-URL="LTI/forskrift/1985-11-01-1898/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Godkjenning av praksis</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Hver praksisperiode skal være bestått for at studenten skal kunne fortsette studiet. Høgskolen tar den endelige avgjørelsen om praksisopplæringen er Bestått eller Ikke bestått. Regler for prosedyre og for, godkjenning/underkjenning av praksis fastsettes av Raidet for sosialarbeiderutdanning.</article></article><article class="legalArticle" data-lovdata-URL="LTI/forskrift/1985-11-01-1898/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Arbeidskrav</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Høgskolene utarbeider regler for obligatoriske arbeidskrav som godkjennes av Rådet for sosialarbeiderutdanning. Arbeidskravene må være godkjent for å få rett til å melde seg opp til eksamen.</article></article><article class="legalArticle" data-lovdata-URL="LTI/forskrift/1985-11-01-1898/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utsatt eksamen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Kandidat som kan dokumentere gyldig eksamensforfall på eksamen kan framstille seg til utsatt eksamen.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Ved sykdom leveres legeattest datert den samme dag som eksamen holdes. Fravær uten gyldig grunn regnes som Ikke bestått eksamen.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Når sykdom oppstår under hjemmeeksamen, må dette meldes høgskolen straks sykdom inntrer. Legeattest leveres snarest mulig og må omfatte perioden fra melding til skole blir gitt. Rektor eller avdelingsleder ved distriktshøgskolene kan fastsette ny innleveringsfrist for kandidater som blir syke under hjemmeeksamen. Hvis innleveringsfristen ikke overholdes, regnes det som Ikke bestått eksamen.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Dersom skriftlig besvarelse på hjemmeeksamen leveres for seint uten at det er kandidatens egen skyld, avgjør rektor/avdelingsleder ved distriktshøgskole om den kan godkjennes som eksamensbesvarelse.</article></article><article class="legalArticle" data-lovdata-URL="LTI/forskrift/1985-11-01-1898/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ny eksamen</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Kandidater som ikke består ordinær eksamen har adgang til å gå opp til ny eksamen to ganger. Første nye eksamen (kontinuasjonseksamen) skjer snarest mulig etter ordinær eksamen, den andre nye eksamen skjer ved neste eller senere ordinær eksamen.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Kandidater som ønsker å forbedre sin karakter kan søke høgskolen om å fremstille seg til ny eksamen til tider som høgskolen bestemmer.</article></article><article class="legalArticle" data-lovdata-URL="LTI/forskrift/1985-11-01-1898/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Rett til å ta studieåret om igjen</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Den som ikke har bestått ny eksamen, (kontinuasjonseksamen) kan gå studieåret om igjen en gang. Den som har gått studieåret om igjen en gang og ikke består eksamen, kan gå opp til ny kontinuasjonseksamen. Dersom kandidaten ikke består da, må vedkommende slutte ved studiet.</article></article><article class="legalArticle" data-lovdata-URL="LTI/forskrift/1985-11-01-1898/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Sensuren kan påklages etter forskrift om begrunnelse og klage ved eksamen for sosionom- og barnevernpedagogutdanning av 6. april 1979.</article></article><article class="legalArticle" data-lovdata-URL="LTI/forskrift/1985-11-01-1898/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Brudd på eksamensforskriften</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Kandidater som bryter eksamensforskriften kan bortvises fra eksamen. Fusk og forsøk på fusk fører til at kandidaten mister eksamensrett for ett år. Høgskolerådet fatter vedtak om dette. Vedtak etter denne paragraf kan påklages til Rådet for sosialarbeiderutdanning innen 3 uker.</article></article><article class="legalArticle" data-lovdata-URL="LTI/forskrift/1985-11-01-1898/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Vitnemål</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/16/punkt/1/" id="paragraf-16-punkt-1"><span class="data-originalId">a)</span><article class="legalP" data-absoluteaddress="/paragraf/16/punkt/1/ledd/1/" id="paragraf-16-punkt-1-ledd-1">Barnevernpedagogutdanning:</article><article class="legalP" data-absoluteaddress="/paragraf/16/punkt/1/ledd/2/" id="paragraf-16-punkt-1-ledd-2">Vitnemål om bestått eksamen utstedes til de kandidater som har gjennomført 3-årig barnevernpedagogutdanning og bestått samtlige eksamener. Studenter som ikke har gjennomført hele studiet kan få utskrift av eksamensprotokoll for de eksamener som er bestått.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/16/punkt/2/" id="paragraf-16-punkt-2"><span class="data-originalId">b)</span><article class="legalP" data-absoluteaddress="/paragraf/16/punkt/2/ledd/1/" id="paragraf-16-punkt-2-ledd-1">Sosionomutdanning:</article><article class="legalP" data-absoluteaddress="/paragraf/16/punkt/2/ledd/2/" id="paragraf-16-punkt-2-ledd-2">Vitnemål om bestått eksamen utstedes til de kandidater som har gjennomført 3-årig sosionomutdanning og bestått samtlige eksamener. Studenter som ikke har gjennomført hele studiet kan få utskrift av eksamensprotokoll for de eksamener som er bestått.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/16/punkt/3/" id="paragraf-16-punkt-3"><span class="data-originalId">c)</span><article class="legalP" data-absoluteaddress="/paragraf/16/punkt/3/ledd/1/" id="paragraf-16-punkt-3-ledd-1">Videreutdanning:</article><article class="legalP" data-absoluteaddress="/paragraf/16/punkt/3/ledd/2/" id="paragraf-16-punkt-3-ledd-2">Det utstedes vitnemål for beståtte eksamener som omfatter 10 vekttall eller mer.</article></article></li></ul></article><article class="legalArticle" data-lovdata-URL="LTI/forskrift/1985-11-01-1898/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Rådet for sosialarbeiderutdanning kan fastsette utfyllende bestemmelser.</article></article></main></body></html>