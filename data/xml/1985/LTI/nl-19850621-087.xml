<!DOCTYPE html><html lang="no"><head><title>Lov om merking og registrering av videogram m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">LOV-1985-06-21-87</dd><dt class="dokid">DokumentID</dt><dd class="dokid">LTI/lov/1985-06-21-87</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 12</dd><dt class="dateInForce">I kraft fra</dt><dd class="dateInForce">1985-08-19</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1985-07-19</dd><dt class="titleShort">Korttittel</dt><dd class="titleShort">Videogramloven</dd><dt class="title">Tittel</dt><dd class="title">Lov om merking og registrering av videogram m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.64 (1984–1985), Innst.O.nr.105 (1984–1985) og Besl.O.nr.114 (1984–1985). Odels- og Lagtingsvedtak hhv. 10. og 14. juni 1985. Fremmet av Kultur- og vitenskapsdepartementet.</dd><dt class="refid">RefID</dt><dd class="refid">lov/1985-06-21-87</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om merking og registrering av videogram m.v.<ul class="tocSubUl"><li>§ 1. Området lova gjeld</li><li>§ 2. Registrering av videogram</li><li>§ 3. Merking av videogram</li><li>§ 4. Registrering av importørar, produsentar og forhandlarar</li><li>§ 5. Videogramregisteret</li><li>§ 6. Innsynsrett</li><li>§ 7. Straff</li><li>§ 8. Straff for ansvarleg leiar</li><li>§ 9. Ulovleg omsetnad</li><li>§ 10. Inndraging</li><li>§ 11. Administrative sanksjonar</li><li>§ 12. Innføring av lova</li></ul></li></ul></dd></dl></header><main class="documentBody" data-lovdata-URL="LTI/lov/1985-06-21-87" id="dokument"><h1>Lov om merking og registrering av videogram m.v.</h1><article class="legalArticle" data-lovdata-URL="LTI/lov/1985-06-21-87/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Området lova gjeld</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Lova gjeld videogram som skal omsetjast i næring i Noreg. Lova gjeld og den som i næring fører inn, produserar eller driv omsetnad av videogram. Departementet kan i forskrift gjera unnatak for visse sortar videogram.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Videogram er etter lova her eit elektronisk signal for lagring og attgjeving av levande bilete som er skrive inn på eit medium eller ein informasjonsberar.</article></article><article class="legalArticle" data-lovdata-URL="LTI/lov/1985-06-21-87/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering av videogram</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Videogram skal vera registrert i eit videogramregister. Registrering kan berre skje om importør eller produsent er registrert i samsvar med § 4.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Videogram som etter vurdering i Statens Filmkontroll ikkje er godkjent for offentleg vising kan ikkje registrerast. Det same gjeld videogram som etter dom er rettsstridig, eller som etter avgjerd skal takast i forvaring eller sperrast.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Departementet gjev i forskrift nærare føresegner for innhaldet i registeret, registerføringa og når registreringa har skjedd.</article></article><article class="legalArticle" data-lovdata-URL="LTI/lov/1985-06-21-87/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking av videogram</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Registreringspliktige videogram skal merkast av importør eller produsent.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Departementet fastset i forskrift nærare føresegner for merkinga.</article></article><article class="legalArticle" data-lovdata-URL="LTI/lov/1985-06-21-87/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Registrering av importørar, produsentar og forhandlarar</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Berre den som er registrert i eit særskilt importør- og produsentregister kan importera eller produsera videogram. Berre den som er registrert i eit særskilt forhandlarregister kan selja, leiga ut eller driva omsetnad av videogram til forbrukarar. Departementet gjev i forskrift nærare føresegn om innhaldet i registera og om registerføringa.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I samband med registreringa skal importøren eller produsenten peika ut den daglege leiaren som ansvarleg leiar for verksemda, jf. § 8.</article></article><article class="legalArticle" data-lovdata-URL="LTI/lov/1985-06-21-87/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Videogramregisteret</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Registrering etter § 2 og § 4 skjer i Videogramregisteret Departementet gjev i forskrift nærare føresegner om organisasjonen og om verksemda til Videogramregisteret.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Klagar på einskildvedtak av Videogramregisteret skal avgjerast av Klagenemnda for videogramregistrering. Reglane i Kap. VI i forvaltningslova gjeld for slike klagar. Klagenemnda for videogramregistrering vert utpeika av departementet, som òg i forskrift gjev nærare føresegner om verksemda til nemnda.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Gebyr skal betalast for registrering og merking. Departementet fastset nærare føresegner om gebyr og om innkrevjing. Stortinget fastset satsane.</article></article><article class="legalArticle" data-lovdata-URL="LTI/lov/1985-06-21-87/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innsynsrett</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Alle har innsynsrett i registera.</article></article><article class="legalArticle" data-lovdata-URL="LTI/lov/1985-06-21-87/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straff</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som med vilje eller aktlaust bryt denne lova eller føresegner gjevne med heimel i lova skal straffast med bot eller fengsel opptil 3 månader eller begge delar.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Om lovbrotet etter første ledd er gjort av nokon som handla på vegne av ei verksemd, kan verksemda idømmast bot eller tap av retten til å driva næringsverksemd sjølv om ingen person kan straffast for lovbrotet Ved utmåling av bot skal det mellom anna leggjast vekt på om lovbrotet er gjort for å fremja interessene til gagn for verksemda, og om verksemda har hatt føremoner av brottet. For tap av retten til å driva næringsverksemd gjeld § 29 i straffelova.</article></article><article class="legalArticle" data-lovdata-URL="LTI/lov/1985-06-21-87/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff for ansvarleg leiar</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ansvarleg leiar for eit import- eller produsentfirma, jf. § 4, andre ledd, skal straffast med bot eller fengsel opptil 3 månader om han i næring omset videogram som han kunne straffast for etter § 211 eller § 382 i straffelova om han hadde kjent til innhaldet. Han er likevel straffri om han godtgjer at han ikkje kan leggjast noko til last med omsyn til kontroll av innhaldet i videogrammet eller tilsyn med, rettleiing eller instruks for avløysarar, medarbeidarar eller underordna.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved gjentaking eller ved særs skjerpande omstende kan fengsel gjevast opptil 6 månader. Det kan likevel ikkje gjevast strengare straff enn etter den lovregelen som kunne ha vore nytta om den ansvarlege leiaren hadde kjent innhaldet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Påtale etter denne lova følgjer dei same reglane <i>som</i> påtale etter lovreglane som regulerar innhaldet i videogram.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Denne paragrafen gjeld ikkje for videogram som Statens Filmkontroll har godkjent for offentleg vising.</article></article><article class="legalArticle" data-lovdata-URL="LTI/lov/1985-06-21-87/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ulovleg omsetnad</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som omset videogram som det er sagt skal sperrast eller inndragast som stridande mot § 211 eller § 382 i straffelova for mindre enn 15 år sidan skal straffast med bot eller fengsel opptil 3 månader.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Påtale vert berre reist når almenne omsyn krev det.</article></article><article class="legalArticle" data-lovdata-URL="LTI/lov/1985-06-21-87/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Inndraging</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Eit videogram med innhald som heilt eller delvis er i strid med § 211 eller § 382 i straffelova kan ved dom inndragast utan omsyn til om nokon kan straffast for videogrammet.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Føresegnene i første ledd gjeld ikkje videogram i privat eige og som ikkje er meininga skal spreiast til ålmenta.</article></article><article class="legalArticle" data-lovdata-URL="LTI/lov/1985-06-21-87/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Administrative sanksjonar</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Videogramregisteret kan etter nærare reglar gjera vedtak om strykingar i registeret i tilfelle brot på lova eller føresegner gjevne med heimel i lova.</article></article><article class="legalArticle" data-lovdata-URL="LTI/lov/1985-06-21-87/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Innføring av lova</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Lova tek til å gjelda frå den tid Kongen fastset Videogram som er i handelen når denne lova vert sett i verk kan likevel omsetjast i næring utan registrering og merking opptil 6 månader etter innføringa.</article></article></main></body></html>