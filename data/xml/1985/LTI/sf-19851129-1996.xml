<!DOCTYPE html><html lang="no"><head><title>Forskrift for Edelmetallkontrollens organisasjon og virksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:41</dd><dt class="legacyID">Datokode</dt><dd class="legacyID">FOR-1985-11-29-1996</dd><dt class="dokid">DokumentID</dt><dd class="dokid">LTI/forskrift/1985-11-29-1996</dd><dt class="ministry">Departement</dt><dd class="ministry"><ul><li>Forbruker- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 21</dd><dt class="dateInForce">I kraft fra</dt><dd class="dateInForce">1986-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1983-06-10-1099</li><li>lov/1891-06-06-2/§6</li></ul></dd><dt class="dateOfPublication">Kunngjort</dt><dd class="dateOfPublication">1985-12-16</dd><dt class="title">Tittel</dt><dd class="title">Forskrift for Edelmetallkontrollens organisasjon og virksomhet.</dd><dt class="refid">RefID</dt><dd class="refid">forskrift/1985-11-29-1996</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for Edelmetallkontrollens organisasjon og virksomhet.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 4.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>Kontroll av importerte varer med konvensjonsmerke.<ul class="tocSubUl"><li>§ 17.</li><li>§ 18.</li></ul></li><li>Erstatningsansvar.<ul class="tocSubUl"><li>§ 19.</li><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1985-11-29-1996" id="dokument"><h1>Forskrift for Edelmetallkontrollens organisasjon og virksomhet.</h1><article class="legalP" data-absoluteaddress="/ledd/1/" id="ledd-1">Fastsatt av Forbruker og administrasjonsdepartementet 29. november 1985 i medhold av kgl.res. av 10. juni 1983 nr. 1099, med hjemmel i lov av 6. juni 1891 nr. 2 (med endring av 7. januar 1983) § 6, 3. ledd.</article><article class="legalArticle" data-lovdata-URL="LTI/forskrift/1985-11-29-1996/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Edelmetallkontrollen skal føre kontroll med edelmetallers finhet m.v. i henhold til lov av 6. juni 1891 om Guld-, Sølv- og Platinavarers Finhed og Stempling m.v. og konvensjonen av 15. november 1972 om kontroll og merking av varer av edle metaller (heretter kalt EFTAkonvensjonen).</article></article><article class="legalArticle" data-lovdata-URL="LTI/forskrift/1985-11-29-1996/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Edelmetallkontrollen skal ha et styre på tre medlemmer som oppnevnes av departementet. Ett medlem oppnevnes etter forslag fra Forbrukerrådet og ett oppnevnes etter forslag fra Norges Gullsmedforbund. Departementet bestemmer hvem som skal være styrets formann. Styret oppnevnes for tre år av gangen.</article></article><article class="legalArticle" data-lovdata-URL="LTI/forskrift/1985-11-29-1996/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Styremøte holdes minst fire ganger i året, og ellers når minst ett av medlemmene ønsker det. Formannen sammenkaller til styremøte.</article></article><article class="legalArticle" data-lovdata-URL="LTI/forskrift/1985-11-29-1996/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Styret har det overordnede ansvar for Edelmetallkontrollens virksomhet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det skal bl.a.:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">utarbeide arbeidsinstrukser, budsjett og arbeidsplaner for virksomheten. Budsjettet skal forelegges departementet for godkjennelse.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">foreslå tekniske forskrifter som er nødvendig for edelmetallkontrollens virksomhet, jf. lovens § 2 annet ledd.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">foreslå forskrifter om beregning og oppkreving av gebyrer og avgifter, jf. lovens § 6 siste ledd.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">føre kontroll med at virksomheten drives innenfor lover, forskrifter, arbeidsplaner og godkjent budsjett.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">legge frem for departementet årsmelding og revidert regnskap innen tre måneder etter utløpet av hvert år.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/4/ledd/2/punkt/6/" id="paragraf-4-ledd-2-punkt-6"><span class="data-originalId">f)</span><article class="legalP" data-absoluteaddress="/paragraf/4/ledd/2/punkt/6/ledd/1/" id="paragraf-4-ledd-2-punkt-6-ledd-1">ha ansvaret for Edelmetallkontrollens deltagelse i den stående komite som administrerer EFTA-konvensjonen.</article></article></li></ul></article></article><article class="legalArticle" data-lovdata-URL="LTI/forskrift/1985-11-29-1996/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Styret ansetter en Edelmetallguardein som daglig leder, og det øvrige personale. Den daglige leder må ha høyere teknisk eller kjemisk utdannelse. Til å forestå kontrollen kan det ansettes en eller flere kontrollører. Disse bør ha ingeniørutdannelse eller tilsvarede kompetanse og ha trening i metallanalyser.</article></article><article class="legalArticle" data-lovdata-URL="LTI/forskrift/1985-11-29-1996/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Edelmetallguardeinen er ansvarlig overfor Edelmetallkontrollens styre, og skal rådføre seg med dette i saker av viktighet.</article></article><article class="legalArticle" data-lovdata-URL="LTI/forskrift/1985-11-29-1996/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kontrollen skal omfatte frivillig innleverte varer og varer tatt ut under stikkprøvekontroller hos importører, grossister, forhandlere og produsenter. Edelmetallkontrollen bestemmer det nødvendige antall prøver som skal tas ut under stikkprøvekontroller. Kontrollanalyser og eventuell stempling utføres i Edelmetallkontrollens laboratorier etter lov av 6. juni 1891 nr. 2 og forskrifter gitt i medhold av denne.</article></article><article class="legalArticle" data-lovdata-URL="LTI/forskrift/1985-11-29-1996/§4" data-name="§4" data-partID="§4_1" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Edelmetallguardeinens kontroll skal kun omfatte varens finhet og hvorvidt varen er lovlig stemplet. For varer som skal stemples med konvensjonsmerke for eksport til et konvensjonsland skal han kontrollere at varen forøvrig er i samsvar med konvensjonens regler om finhet og merking.</article></article><article class="legalArticle" data-lovdata-URL="LTI/forskrift/1985-11-29-1996/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Edelmetallguardeinen har ingen plikt til å kontrollere innleverte varer av plett og double, men slike varer kan på begjæring kontrolleres dersom arbeidsmengden tillater dette. Det samme gjelder for edelmetallvarer til teknisk bruk og som ikke faller inn under den normale kontrollvirksomhet.</article></article><article class="legalArticle" data-lovdata-URL="LTI/forskrift/1985-11-29-1996/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Edelmetallguardeinen og kontrollørene skal være utstyrt med legitimasjon og skal uoppfordret legitimere seg når de foretar en kontroll. Anmoder de om å få utlevert varer for nærmere analyse eller kontroll, skal det gis kvittering på særskilt blankett En ansvarlig representant for firmaet skal kontrasignere kvitteringen. Forøvrig får reglene i forvaltningslovens § 15 anvendelse.</article></article><article class="legalArticle" data-lovdata-URL="LTI/forskrift/1985-11-29-1996/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Varer som tas inn til kontroll, eller som leveres inn, skal registreres i en egen protokoll. For varer som leveres inn personlig skal det gis kvittering. Varene skal oppbevares på en betryggende måte.</article></article><article class="legalArticle" data-lovdata-URL="LTI/forskrift/1985-11-29-1996/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Så snart kontrollen er utført skal det gis melding om resultatet.</article></article><article class="legalArticle" data-lovdata-URL="LTI/forskrift/1985-11-29-1996/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dersom kontrollert vare finnes i orden, skal den stemples i samsvar med oppdragsgivers ønsker, innenfor gjeldende regler om finhet, sammensetning og merking av edelmetallvarer.</article></article><article class="legalArticle" data-lovdata-URL="LTI/forskrift/1985-11-29-1996/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Finner Edelmetallkontrollen at varen er underlødig i henhold til påførte stempler eller til finhetsforskrifter, skal det gis melding om dette. En vare som er feil stemplet, men som er lødig i henhold til lovens krav til minste finhet, må stemples om før den kan selges. Er en stemplet vare underlødig i henhold til lovens krav om minste finhet, skal stemplet slettes.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Er en feilstemplet eller underlødig vare en del av en serieproduksjon, kan Edelmetallkontrollen kreve at hele serien tilbakekalles for omstempling eller sletting av finhetsstemplet.</article></article><article class="legalArticle" data-lovdata-URL="LTI/forskrift/1985-11-29-1996/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">De mottatte varene og metallrester fra undersøkelsene sendes tilbake til eieren med unntak av deler som har måttet oppløses for kjemisk analyse. Forsendelsen skjer for eierens regning og risiko og etter at fakturabeløpet for de beregnede avgifter er registrert mottatt av Edelmetallkontrollen.</article></article><article class="legalArticle" data-lovdata-URL="LTI/forskrift/1985-11-29-1996/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Avgifter for kontroll og stempling beregnes etter gjeldende regler.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1985-11-29-1996/KAPITTEL_1" data-partID="k1"><h2>Kontroll av importerte varer med konvensjonsmerke.</h2><article class="legalArticle" data-lovdata-URL="LTI/forskrift/1985-11-29-1996/§17" data-name="§17" data-partID="§17" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med mindre en vare er stemplet med en finhet som er lavere enn hva som er tillatt etter norsk lov skal CCM-merkede varer som er importert fra et land som har tiltrådt EFTA-konvensjonen anses å tilfredsstille de gjeldende regler om finhet og sammensetning.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Dette hindrer likevel ikke at det kan tas kontrollprøver av slike varer. Sådanne prøver skal ikke utføres på en måte som er til unødig ulempe for import eller salg.</article></article><article class="legalArticle" data-lovdata-URL="LTI/forskrift/1985-11-29-1996/§18" data-name="§18" data-partID="§18" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Hvis det er grunn til å tro at et prøvekontor i en eksporterende, kontraherende stat har påført det felles kontrollmerket uten å ha etterkommet bestemmelsene i nevnte konvensjon, skal Edelmetallguardeinen straks konsultere det prøvekontor som påstås å ha merket varene. Dersom de i fellesskap ikke oppnår en tilfredsstillende løsning av saken, kan Edelmetallguardeinen henvise saken til den stående komite (jfr. § 4 f).</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1985-11-29-1996/KAPITTEL_2" data-partID="k2"><h2>Erstatningsansvar.</h2><article class="legalArticle" data-lovdata-URL="LTI/forskrift/1985-11-29-1996/§19" data-name="§19" data-partID="§19" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver lødighetskontroll med godkjente analyseteknikker krever at det tas ut et visst minimum av materiale fra de varer som skal kontrolleres. Avhengig av varens form og størrelse vil dette måtte gjøres i form av klipping, saging eller skraping.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Dersom varer som er tatt ut eller sendt inn for kontroll blir skadet i større utstrekning enn kontrollen gjør nødvendig, skal Edelmetallkontrollen erstatte det det koster å reparere eller gjenskaffe varen.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Blir en vare borte mens den er i Edelmetallkontrollens besittelse, har eieren krav på full erstatning.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Er det uenighet om varens verdi eller skadens størrelse, skal spørsmålet avgjøres av en takstmann som partene blir enige om. Blir partene ikke enige, oppnevnes takstmann av departementet.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Styret har ansvaret for å tegne, og opprettholde nødvendige forsikringer, herunder ansvarforsikring.</article></article><article class="legalArticle" data-lovdata-URL="LTI/forskrift/1985-11-29-1996/§20" data-name="§20" data-partID="§20" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Denne forskrift trer i kraft 1. januar 1986.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Ved denne forskrift oppheves tidligere forskrifter for Edelmetallkontrollens organisasjon og virksomhet, fastsatt av Forbruker- og administrasjonsdepartementet 30. august 1983 nr. 1426.</article></article></section></main></body></html>