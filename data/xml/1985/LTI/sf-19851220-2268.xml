<!DOCTYPE html><html lang="no"><head><title>Forskrift om tilskott til etablering av samarbeidsselskap i fiskeflåten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:19</dd><dt class="legacyID">Datokode</dt><dd class="legacyID">FOR-1985-12-20-2268</dd><dt class="dokid">DokumentID</dt><dd class="dokid">LTI/forskrift/1985-12-20-2268</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 25</dd><dt class="dateInForce">I kraft fra</dt><dd class="dateInForce">1985-12-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1986-01-23</dd><dt class="title">Tittel</dt><dd class="title">Forskrift om tilskott til etablering av samarbeidsselskap i fiskeflåten.</dd><dt class="refid">RefID</dt><dd class="refid">forskrift/1985-12-20-2268</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til etablering av samarbeidsselskap i fiskeflåten.<ul class="tocSubUl"><li>§ 1. Formål</li><li>§ 2. Vilkår for tilskott</li><li>§ 3. Avgrensning av investeringer og tilskottsstørrelse.</li><li>§ 4. Søknad om tilskott</li><li>§ 5. Fastsettelse og utbetaling av tilskott.</li><li>§ 6. Avhending av utstyr.</li><li>§ 7. Kontroll.</li><li>§ 8. Klageadgang.</li><li>§ 9. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1985-12-20-2268" id="dokument"><h1>Forskrift om tilskott til etablering av samarbeidsselskap i fiskeflåten.</h1><article class="legalP" data-absoluteaddress="/ledd/1/" id="ledd-1">Fiskeridepartementet har 20. desember 1985, i medhold av Stortingets vedtak av 16. desember 1983, jf. St.prp.nr.1 Tillegg nr. 12 (1983-84) og § 8 i avtale av 24. januar 1984 mellom Norges Fiskarlag og Forbruker- og administrasjonsdepartementet om fordeling av støttetiltak til fiskerinæringen for 1984, fastsatt følgende bestemmelser:</article><article class="legalArticle" data-lovdata-URL="LTI/forskrift/1985-12-20-2268/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til disposisjon kan Statens Fiskarbank gi tilskott til etablering og drift av samarbeidsselskap mellom flere rederier med sikte på å oppnå mer lønnsom og rasjonell drift av fartøyene, f.eks. gjennom bedre økonomi- og kapitalstyring, felles ledelse, administrasjon, innkjøpsfunksjoner, forhandlinger om assuranse m.v.</article></article><article class="legalArticle" data-lovdata-URL="LTI/forskrift/1985-12-20-2268/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskott</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott etter § 1 kan gis når følgende vilkår er oppfylt for de deltagende rederier:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Det enkelte rederi har en selvstendig juridisk og økonomisk status i forhold til samarbeidsselskapet. Fiskeridepartementet kan i særlige tilfelle dispensere fra dette krav.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Samarbeidsselskapet er opprettet etter regler fastsatt i lov av 4. juni 1976 om aksjeselskaper eller etter lov av 23. mai 1980 om stiftelser m.v.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Fartøyene er registrert i merkeregisteret for fiske- og fangstfartøyer, jf. lov av 5. desember 1917 om registrering og merking av fiskefartøyer.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Ett eller flere av de fartøyer som rederiene disponerer har i løpet av ett av de to siste kalenderår hatt en driftstid på minst 30 uker. Med driftstid menes dokumentert driftstid lagt til grunn ved de årlige utbetalinger under ordningen med kostnadsreduserende driftstilskott.</article><article class="legalP" data-absoluteaddress="/paragraf/2/ledd/1/punkt/4/ledd/2/" id="paragraf-2-ledd-1-punkt-4-ledd-2">Statens Fiskarbank kan dispensere fra kravet til driftstid for fartøyer som er begrenset i fisket som følge av kvotereguleringer. Det er en forutsetning at fartøyet i slike tilfelle har tatt sin kvote.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Det foreligger bindende selskapsavtale om samarbeidsselskap med nødvendige dokumenter for dannelse av selskap etter lov av 4. juni 1976 om aksjeselskaper eller etter lov av 23. mai 1980 om stiftelser m.v.</article></article></li></ul></article></article><article class="legalArticle" data-lovdata-URL="LTI/forskrift/1985-12-20-2268/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgrensning av investeringer og tilskottsstørrelse.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskott etter § 1 kan gis til å dekke kostnader i forbindelse med etablering av samarbeidsselskapet ved:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">utarbeidelse av selskapsavtale, stiftelsesdokument m.v.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">investering i kontorutstyr m.v.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">lønn til daglig leder.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Støtte kan gis med inntil 50 % av utgiftene i første ledd for selskapets første driftsår, begrenset oppad til kr 300.000,-.</article></article><article class="legalArticle" data-lovdata-URL="LTI/forskrift/1985-12-20-2268/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om tilskott</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknad om tilskott sendes Statens Fiskarbank gjennom den lokale fiskerirettleder/fiskerinemnd.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Med søknaden skal følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">Spesifisert kostnadsoverslag for de enkelte poster det søkes om tilskott for.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">Finansieringsplan for etablering og drift av selskapet.</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fiskerirettlederen/fiskerinemnda skal foreta en vurdering av behovet for den planlagte etablering og påse at dokumentasjon som nevnt i § 2 foreligger.</article></article><article class="legalArticle" data-lovdata-URL="LTI/forskrift/1985-12-20-2268/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fastsettelse og utbetaling av tilskott.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Statens Fiskarbank avgjør i det enkelte tilfelle om tilskott skal gis og fastsetter tilskottets størrelse.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Når det er gitt tilsagn om støtte, må den som har fått tilsagnet innen 3 måneder etter at meddelelse om tilsagn er mottatt bekrefte om tilsagnet vil bli benyttet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Inntil 50 pst. av beløpet kan utbetales i første omgang. Hele tilskottsbeløpet utbetales av Statens Fiskarbank på grunnlag av dokumenterte utgifter første driftsår. Før endelig utbetaling finner sted skal det foreligge årsrapport med evaluering av driften av selskapet.</article></article><article class="legalArticle" data-lovdata-URL="LTI/forskrift/1985-12-20-2268/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avhending av utstyr.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom samarbeidsselskapet oppløses eller utstyr anskaffet med tilskott etter § 3 bokstav b i denne forskrift avhendes innen 30 måneder etter utbetaling av støttebeløpet, kan tilskottet kreves helt eller delvis tilbakebetalt.</article></article><article class="legalArticle" data-lovdata-URL="LTI/forskrift/1985-12-20-2268/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Tilskottet utbetales under forbehold om korrigering etter at det er foretatt kontroll av Subsidiekontrollen, Fiskeridepartementet eller Riksrevisjonen.</article><article class="legalP" data-absoluteaddress="/paragraf/7/punkt/1/ledd/2/" id="paragraf-7-punkt-1-ledd-2">Den som søker om tilskott anses samtidig å ha gitt instansene nevnt i første ledd nødvendige fullmakter til å kontrollere de gitte opplysninger.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Uriktige og feilaktige opplysninger kan føre til tap av retten til å motta tilskott og kan medføre straffeansvar.</article></article></li></ul></article><article class="legalArticle" data-lovdata-URL="LTI/forskrift/1985-12-20-2268/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klageadgang.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fiskeridepartementet er klageinstans for enkeltvedtak som treffes i medhold av denne forskrift, jf. § 28 i forvaltningsloven av 10. februar 1967.</article></article><article class="legalArticle" data-lovdata-URL="LTI/forskrift/1985-12-20-2268/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft straks.</article></article></main></body></html>