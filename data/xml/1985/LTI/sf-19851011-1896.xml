<!DOCTYPE html><html lang="no"><head><title>Forskrift om meldepliktig verdipapirhandel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:23</dd><dt class="legacyID">Datokode</dt><dd class="legacyID">FOR-1985-10-11-1896</dd><dt class="dokid">DokumentID</dt><dd class="dokid">LTI/forskrift/1985-10-11-1896</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 20</dd><dt class="dateInForce">I kraft fra</dt><dd class="dateInForce">1985-06-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§8</li><li>forskrift/1985-09-20-1706</li></ul></dd><dt class="dateOfPublication">Kunngjort</dt><dd class="dateOfPublication">1985-12-03</dd><dt class="title">Tittel</dt><dd class="title">Forskrift om meldepliktig verdipapirhandel.</dd><dt class="refid">RefID</dt><dd class="refid">forskrift/1985-10-11-1896</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om meldepliktig verdipapirhandel.<ul class="tocSubUl"><li>§ 1. Forskriftens anvendelsesområde</li><li>§ 2. Formål</li><li>§ 3. Definisjoner og inndeling</li><li>§ 4. De mest omsatte aksjer</li><li>§ 5. Bank- og forsikringsaksjer</li><li>§ 6. Finans-, handel- og industriaksjer</li><li>§ 7. Skipsaksjer</li><li>§ 8. Aksjer notert på Børs 2</li><li>§ 9. Aksjer som er strøket fra kursnotering</li><li>§ 10. Kontroll</li><li>§ 11. Straffansvar</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1985-10-11-1896" id="dokument"><h1>Forskrift om meldepliktig verdipapirhandel.</h1><article class="legalP" data-absoluteaddress="/ledd/1/" id="ledd-1">Med hjemmel i lov om verdipapirhandel av 14. juni 1985 nr. 61 § 8 første ledd, jf. tredje ledd, jf. kgl.res. 20. september 1985 nr. 1706, har Finansdepartementet 11. oktober 1985 fastsatt forskrifter om meldepliktig verdipapirhandel.</article><article class="legalArticle" data-lovdata-URL="LTI/forskrift/1985-10-11-1896/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for selskaper med børsnoterte aksjer, herunder selskaper hvis aksjer er suspendert fra kursnotering. Forskriften gjelder ikke for selskaper som er oppført som utenlandske selskaper på Oslo Børs' offisielle kursliste.</article></article><article class="legalArticle" data-lovdata-URL="LTI/forskrift/1985-10-11-1896/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med forskriften er å gi tilsynsmyndighetene mulighet til å forebygge og avdekke misbruk av fortrolig selskapsinformasjon, jf. verdipapirhandellovens § 6.</article></article><article class="legalArticle" data-lovdata-URL="LTI/forskrift/1985-10-11-1896/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner og inndeling</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med protokollutdrag menes her utdrag av den protokoll som er nevnt i lov av 4. juni 1976 nr. 59 om aksjeselskaper § 8-6 første ledd, siste punktum.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Protokollutdraget skal gi oversikt over den verdipapirhandel som angår hver enkelt av de personer som etter aksjeloven § 8-6 første ledd har plikt til å gi styret melding om salg og erverv av aksjer og andre verdipapirer i selskapet. Dette gjelder de enkelte medlemmene av styret, bedriftsforsamlingen og representantskapet, samt revisor, administrerende direktør og andre ledende ansatte. Salget og ervervet av aksjer og andre verdipapirer i selskapet som omfattes av meldeplikten gjelder den enkelte person selv, ektefelle eller mindreårige barn, eller selskap hvor vedkommende har slik innflytelse som nevnt i aksjelovens § 1-2.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Den melding som sendes Børskomiteen og Verdipapirkontrollen skal inneholde dato for handel, angivelse av kjøp eller salg, samt antallet håndlede verdipapirer og kurs på disse. Meldingen må også inneholde status ved periodens avslutning.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Inndeling av selskaper i forskriftene nedenfor, følger inndelingen av selskaper i den offisielle kursliste over aksjer notert på Oslo Børs.</article></article><article class="legalArticle" data-lovdata-URL="LTI/forskrift/1985-10-11-1896/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">De mest omsatte aksjer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Selskaper med aksjer som i kurslisten angis som de mest omsatte aksjer skal sende Børskomiteen og Verdipapirkontrollen protokollutdrag en gang hver tredje måned.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Utdraget sendes 1. februar, 1. mai, 1. august og 1. november, eller nærmest påfølgende virkedag. Første gang 1. februar 1986.</article></article><article class="legalArticle" data-lovdata-URL="LTI/forskrift/1985-10-11-1896/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bank- og forsikringsaksjer</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Bank- og forsikringsselskaper som ikke omfattes av § 4 skal sende Børskomiteen og Verdipapirkontrollen protokollutdrag en gang hver tredje måned. Utdraget skal sendes L mars, 1. juni, 1. september, 1. desember, eller nærmest påfølgende virkedag. Første gang 1. desember 1985.</article></article><article class="legalArticle" data-lovdata-URL="LTI/forskrift/1985-10-11-1896/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Finans-, handel- og industriaksjer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Finans-, handels- og industriselskaper som ikke omfattes av § 4 skal sende Børskomiteen og Verdipapirkontrollen protokollutdrag hver annen måned. Utdraget sendes 10. januar, 10. mars, 10. mai, 10. juli, 10. september og 10. november, eller nærmest påfølgende virkedag. Første gang 10. november 1985.</article></article><article class="legalArticle" data-lovdata-URL="LTI/forskrift/1985-10-11-1896/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skipsaksjer</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skipsaksjeselskaper som ikke Omfattes av § 4 skal sende Børskomiteen og Verdipapirkontrollen protokollutdrag hver annen måned. Utdrag sendes 10. februar, 10. april, 10. juni, 10. august, 10. oktober og 10. desember eller nærmest påfølgende virkedag. Første gang 10. desember 1985.</article></article><article class="legalArticle" data-lovdata-URL="LTI/forskrift/1985-10-11-1896/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Aksjer notert på Børs 2</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Selskaper med aksjer som blir notert på Børs 2 listen på Oslo Børs skal sende Børskomiteen og Verdipapirkontrollen protokollutdrag den 20. i hver måned, eller nærmest påfølgende virkedag. Første gang 20. november 1985.</article></article><article class="legalArticle" data-lovdata-URL="LTI/forskrift/1985-10-11-1896/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Aksjer som er strøket fra kursnotering</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Selskaper med aksjer som er strøket fra kursnotering skal sende protokollutdrag etter bestemmelsene foran i §§ 4-8. Utdraget skal vise den verdipapirhandel som angår de personer som har plikt til å gi melding om salg og erverv av aksjer og andre verdipapirer i selskapet frem til selskapet blir strøket fra kursnotering.</article></article><article class="legalArticle" data-lovdata-URL="LTI/forskrift/1985-10-11-1896/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Børskomiteen og Verdipapirkontrollen fører kontrollen med overholdelse av meldepliktbestemmelsene som er gitt ovenfor.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Børskomiteen og Verdipapirkontrollen fører ut fra det innsendte materiale kontroll med om det foreligger overtredelse av verdipapirhandelloven § 6.</article></article><article class="legalArticle" data-lovdata-URL="LTI/forskrift/1985-10-11-1896/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straffansvar</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Den som forsettlig eller utaktsomt overtrer disse forskriftene straffes med bøter eller fengsel inntil 1 år, eller begge deler, jf. verdipapirhandelloven § 62 første ledd nr. 2.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/forskrift/1985-10-11-1896/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Disse forskrifter trer ikraft samtidig med at lov om verdipapirhandel av 14. juni 1985 nr. 61 trer ikraft. Ved første gangs innsendelse skal protokollutdraget inneholde de opplysninger som er nevnt i § 3 fra og med lovens ikrafttredelsesdato.</article></article></main></body></html>