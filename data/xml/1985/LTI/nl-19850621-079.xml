<!DOCTYPE html><html lang="no"><head><title>Lov om enerett til firma og andre forretningskjennetegn (firmaloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:10</dd><dt class="legacyID">Datokode</dt><dd class="legacyID">LOV-1985-06-21-79</dd><dt class="dokid">DokumentID</dt><dd class="dokid">LTI/lov/1985-06-21-79</dd><dt class="ministry">Departement</dt><dd class="ministry"><ul><li>Handels- og skipsfartsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 12</dd><dt class="dateInForce">I kraft fra</dt><dd class="dateInForce">1985-08-19</dd><dt class="changesToDocuments">Endrer</dt><dd class="changesToDocuments"><ul><li>lov/1961-03-03-4</li><li>lov/1910-07-02-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1985-07-19</dd><dt class="titleShort">Korttittel</dt><dd class="titleShort">Firmaloven</dd><dt class="title">Tittel</dt><dd class="title">Lov om enerett til firma og andre forretningskjennetegn (firmaloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.50 (1984–1985), Innst.O.nr.104 (1984–1985) og Besl.O.nr.121 (1984–1985). Odels- og Lagtingsvedtak hhv. 11. og 17. juni 1985. Fremmet av Handels- og skipsfartsdepartementet.</dd><dt class="refid">RefID</dt><dd class="refid">lov/1985-06-21-79</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om enerett til firma og andre forretningskjennetegn (firmaloven).<ul class="tocSubUl"><li>Kapittel I. Innledende bestemmelser.<ul class="tocSubUl"><li>§ 1-1.</li></ul></li><li>Kapittel II. Krav til firma.<ul class="tocSubUl"><li>§ 2-1.</li><li>§ 2-2.</li><li>§ 2-3.</li><li>§ 2-4.</li><li>§ 2-5.</li><li>§ 2-6.</li></ul></li><li>Kapittel III. Firmavern<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li><li>§ 3-5.</li></ul></li><li>Kapittel IV. Overdragelse av firma<ul class="tocSubUl"><li>§ 4-1.</li><li>§ 4-2.</li></ul></li><li>Kapittel V. Firmabruk i strid med loven, søksmålskompetanse m.m.<ul class="tocSubUl"><li>§ 5-1.</li><li>§ 5-2.</li></ul></li><li>Kapittel VI. Straff og erstatning<ul class="tocSubUl"><li>§ 6-1.</li><li>§ 6-2.</li></ul></li><li>Kapittel VII. Forskjellige bestemmelser<ul class="tocSubUl"><li>§ 7-1.</li></ul></li><li>Kapittel VIII. Ikrafttredelses- og overgangsbestemmelser<ul class="tocSubUl"><li>§ 8-1.</li><li>§ 8-2.</li></ul></li><li>Kapittel IX. Endring av andre lover</li></ul></li></ul></dd></dl></header><main class="documentBody" data-lovdata-URL="LTI/lov/1985-06-21-79" id="dokument"><h1>Lov om enerett til firma og andre forretningskjennetegn (firmaloven).</h1><article class="defaultP" data-text-size="small">Oppheving av:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 2. juli 1910 nr. 5 om varemerker og om utilbørlig varekjennetegn og forretningsnavn.</article></article></li></ul></article><article class="defaultP" data-text-size="small">Endringer i:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/2/" id="punkt-2"><article class="legalP" data-absoluteaddress="/punkt/2/ledd/1/" id="punkt-2-ledd-1">Lov 3. mars 1961 nr. 4 om varemerker.</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1985-06-21-79/KAPITTEL_1" data-partID="k1"><h2>Kapittel I. Innledende bestemmelser.</h2><article class="legalArticle" data-lovdata-URL="LTI/lov/1985-06-21-79/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">En næringsdrivende kan få enerett til firmaet og eventuelle andre forretningskjennetegn etter bestemmelsene i denne lov.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Med firma menes det offisielle navn på en næringsdrivende juridisk person eller på et bestemt enkeltmannsforetak. Ved underskrift, i rettergang og overfor offentlig myndighet skal firmaet nyttes som betegnelse på foretaket. Retten til firmaet oppnås ved at dette tas i bruk for foretaket eller registreres, jf. § 3-1. Om registrering av firma gjelder bestemmelsene i lov om registrering av foretak.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">For sin virksomhet kan et næringsdrivende foretak også nytte annet kjennetegn (sekundært forretningskjennetegn). Rett til sekundært forretningskjennetegn oppnås ved at kjennetegnet innarbeides.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Bestemmelsene i denne lov, unntatt § 2-2, får tilsvarende anvendelse for slike kjennetegn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1985-06-21-79/KAPITTEL_2" data-partID="k2"><h2>Kapittel II. Krav til firma.</h2><article class="legalArticle" data-lovdata-URL="LTI/lov/1985-06-21-79/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Et firma må være egnet til å bli oppfattet som navn for en bestemt juridisk person eller for et bestemt enkeltmannsforetak. En alminnelig betegnelse for virksomhetens art eller de varer eller tjenester som utbys, eller navn på fylker, kommuner eller lignende områder, kan ikke nyttes som firma.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Ved avgjørelsen av om et firma fyller kravet etter første ledd, skal det tas hensyn til alle de faktiske omstendigheter, særlige til hvor lenge og i hvilken utstrekning firmaet har vært i bruk. Den del av firmaet som viser foretaksformen, får ikke betydning ved denne avgjørelse.</article></article><article class="legalArticle" data-lovdata-URL="LTI/lov/1985-06-21-79/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Firma for enkeltmannsforetak skal inneholde innehaverens slektsnavn.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Firma for ansvarlig selskap skal inneholde ordene ansvarlig selskap eller forkortelsen ANS. Har deltakerne i det ansvarlige selskap delt ansvar for selskapets forpliktelser, skal firmaet inneholde ordene selskap med delt ansvar eller forkortelsen DA.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Firma for kommandittselskap skal inneholde ordet kommandittselskap eller forkortelsen KS.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Firma for aksjeselskap skal inneholde ordet aksjeselskap eller forkortelsen AS.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Firma for andre selskaper med begrenset deltakeransvar og for foreninger med økonomisk formål, skal med mindre annet er bestemt i særlovgivningen, inneholde ordene selskap med begrenset ansvar eller forkortelsen BA.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Firma for næringsdrivende stiftelse skal inneholde ordet stiftelse eller ordene selveiende institusjon.</article></article><article class="legalArticle" data-lovdata-URL="LTI/lov/1985-06-21-79/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Et firma må ikke være egnet til å villede.</article></article><article class="legalArticle" data-lovdata-URL="LTI/lov/1985-06-21-79/§2-4" data-name="§2-4" data-partID="§2-4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">For selskap med delt deltakeransvar, selskaper med begrenset ansvar som ikke er aksjeselskaper, og for foreninger med økonomisk formål, må firmaet ikke inneholde personnavn. Firma for enkeltpersons foretak, ansvarlig selskap eller kommandittselskap må ikke inneholde annet personnavn enn innehavers eller fullt ansvarlig deltakers navn.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Trer fullt ansvarlig deltaker ut av ansvarlig selskap eller kommandittselskap, eller overdras et firma sammen med foretaket, jf. § 4-1, kan den tidligere deltakers eller eiers navn beholdes i firmaet såfremt vedkommende rettighetshaver gir samtykke til det og det ikke er egnet til å villede.</article></article><article class="legalArticle" data-lovdata-URL="LTI/lov/1985-06-21-79/§2-5" data-name="§2-5" data-partID="§2-5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Et firma må ikke stride mot lov eller være egnet til å vekke forargelse.</article></article><article class="legalArticle" data-lovdata-URL="LTI/lov/1985-06-21-79/§2-6" data-name="§2-6" data-partID="§2-6" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Såfremt det ikke foreligger samtykke fra vedkommende rettighetshaver, må et firma ikke:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/6/ledd/1/punkt/1/" id="kapittel-2-paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/6/ledd/1/punkt/1/ledd/1/" id="kapittel-2-paragraf-6-ledd-1-punkt-1-ledd-1">inneholde noe som er egnet til å oppfattes som annens navn, kunsternavn eller lignende, med mindre det åpenbart siktes til en forlengst avdød person;</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/6/ledd/1/punkt/2/" id="kapittel-2-paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/6/ledd/1/punkt/2/ledd/1/" id="kapittel-2-paragraf-6-ledd-1-punkt-2-ledd-1">inneholde noe som er egnet til å oppfattes som alminnelig kjent navn på en stiftelse, ideell forening eller lignende sammenslutning;</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/6/ledd/1/punkt/3/" id="kapittel-2-paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/6/ledd/1/punkt/3/ledd/1/" id="kapittel-2-paragraf-6-ledd-1-punkt-3-ledd-1">inneholde noe som er egnet til å oppfattes som den særpregede tittel på en annens vernede litterære eller kunstneriske verk, eller som særskilt laget navn i slikt verk, hvis navnet er blitt alminnelig kjent;</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/6/ledd/1/punkt/4/" id="kapittel-2-paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/6/ledd/1/punkt/4/ledd/1/" id="kapittel-2-paragraf-6-ledd-1-punkt-4-ledd-1">være egnet til forveksling med firma eller varemerke som er vernet for annen, eller som blir registrert etter tidligere inngitt melding:</article></article></li><li data-li-identifier="5." data-name="5."><article class="listArticle" data-absoluteaddress="/kapittel/2/paragraf/6/ledd/1/punkt/5/" id="kapittel-2-paragraf-6-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/2/paragraf/6/ledd/1/punkt/5/ledd/1/" id="kapittel-2-paragraf-6-ledd-1-punkt-5-ledd-1">inneholde særegent navn på annens faste eiendom, eller noe som kan forveksles med det.</article></article></li></ul></article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1985-06-21-79/KAPITTEL_3" data-partID="k3"><h2>Kapittel III. Firmavern</h2><article class="legalArticle" data-lovdata-URL="LTI/lov/1985-06-21-79/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Rett til firma vinnes fra den dag firmaet tas i bruk, eller fra den dag registreringsmelding innkommer til foretaksregisteret, såfremt firmaet tas i bruk innen ett år.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Rett til firma opphører fra den dag faktisk bruk opphører. For registrerte foretak opphører alltid retten til firmaet når foretaket slettes, med mindre firmaet og virksomheten overtas av andre, jf. § 4-1, eller foretaket registreres på ny innen 6 måneder etter at det er slettet etter § 7-3 annet ledd annet punktum i lov om registrering av foretak.</article></article><article class="legalArticle" data-lovdata-URL="LTI/lov/1985-06-21-79/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Retten til firma utelukker andre fra uhjemlet bruk av forvekselbart firma for foretak som driver virksomhet av samme eller lignende slag (bransjelikhet) i det geografiske området hvor firmaet er i bruk eller kan ventes tatt i bruk (områdelikhet).</article></article><article class="legalArticle" data-lovdata-URL="LTI/lov/1985-06-21-79/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Selv om det ikke er bransjelikhet, jf. § 32, utelukker firmaretten andre fra uhjemlet bruk av lignende firma:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/3/ledd/1/punkt/1/" id="kapittel-3-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/3/ledd/1/punkt/1/ledd/1/" id="kapittel-3-paragraf-3-ledd-1-punkt-1-ledd-1">når det vernede firma er sterkt innarbeidet og så kjent i vide kretser her i riket at det ville bety en urimelig utnytting eller forringing av den anseelse («goodwill») firmaet har oppnådd, om lignende kjennetegn ble brukt av en annen, eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/3/ledd/1/punkt/2/" id="kapittel-3-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/3/ledd/1/punkt/2/ledd/1/" id="kapittel-3-paragraf-3-ledd-1-punkt-2-ledd-1">dersom det på grunn av den særlige karakter av innehaverens virksomhet åpenbart ville skade firmaets anseelse vesentlig om lignende firma ble brukt for annen virksomhet.</article></article></li></ul></article></article><article class="legalArticle" data-lovdata-URL="LTI/lov/1985-06-21-79/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Gjør flere hver for seg krav på enerett til firmaer som er egnet til forveksling, skal den eldste rett ha fortrinn, hvis ikke annet følger av bestemmelsen i § 3-5.</article></article><article class="legalArticle" data-lovdata-URL="LTI/lov/1985-06-21-79/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Et yngre firma kan bestå ved siden av et eldre firma som det kan forveksles med, hvis innehaveren av den eldre rett ikke innen rimelig tid har tatt skritt for å hindre bruk av det yngre firma.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">For å unngå forvekslingsfare i tilfelle som nevnt i første ledd, kan retten bestemme at ett eller begge firmaer i fremtiden bare må brukes på særlig måte, ved tilføyelse av stedsangivelse eller med annet klargjørende tillegg.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1985-06-21-79/KAPITTEL_4" data-partID="k4"><h2>Kapittel IV. Overdragelse av firma</h2><article class="legalArticle" data-lovdata-URL="LTI/lov/1985-06-21-79/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Et firma kan overdras sammen med den virksomhet som foretaket driver eller med den vesentligste del av denne.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ved overdragelse av virksomheten eller den vesentligste del av denne går retten til firmaet over til den nye eier hvis ikke annet er avtalt. Inneholder firmaet overdragerens navn, går likevel retten til firmaet over til den nye eier av virksomheten bare såfremt det er særskilt avtalt.</article></article><article class="legalArticle" data-lovdata-URL="LTI/lov/1985-06-21-79/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Rett til firma kan ikke være gjenstand for utlegg eller annen separat tvangsforfølgning.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Ved konkurs går retten til firmaet over til konkursboet Inneholder firmaet et personnavn, gjelder dette bare for den øvrige del av firmaet med mindre vedkommende person er død, eller firmaet er sterkt innarbeidet eller vedkommende ikke har rimelig grunn til å motsette seg at boet råder over hele firmaet. Firma som ikke tilhører konkursboet kan likevel anvendes for den tid virksomheten fortsetter for boets regning.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1985-06-21-79/KAPITTEL_5" data-partID="k5"><h2>Kapittel V. Firmabruk i strid med loven, søksmålskompetanse m.m.</h2><article class="legalArticle" data-lovdata-URL="LTI/lov/1985-06-21-79/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Dersom et firma blir brukt eller registrert i foretaksregisteret i strid med denne lov, kan enhver med rettslig interesse og også departementet, reise søksmål for å få navnet kjent ulovlig. Slikt søksmål kan også reises om navnebruken opprinnelig har vært lovlig, men senere er blitt villedende eller egnet til å vekke forargelse.</article></article><article class="legalArticle" data-lovdata-URL="LTI/lov/1985-06-21-79/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Retten kan i tilknytning til søksmål etter §§ 5-1, 6-1 eller 6-2, eller etter selvstendig søksmål, treffe slike forholdsregler at fortsatt bruk av firmaet i uforandret form hindres. Således kan det bestemmes at skilter, reklamemateriell o.L skal endres, tilintetgjøres, eller etter påstand fra den krenkede, overleveres ham uten eller mot vederlag etter rettens skjønn.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/lov/1985-06-21-79/KAPITTEL_6" data-partID="k6"><h2>Kapittel VI. Straff og erstatning</h2><article class="legalArticle" data-lovdata-URL="LTI/lov/1985-06-21-79/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Den som forsettlig bruker firma i strid med denne lov straffes med bøter eller med fengsel inntil 3 måneder, for så vidt ikke strengere straffebestemmelse kommer til anvendelse. Offentlig påtale finner bare sted etter begjæring fra fornærmede.</article></article><article class="legalArticle" data-lovdata-URL="LTI/lov/1985-06-21-79/§6-2" data-name="§6-2" data-partID="§6-2" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Den som forsettlig eller uaktsomt har brukt firma i strid med annens rett, plikter å erstatte skaden. Erstatningen kan nedsettes eller falle helt bort når det bare er lite å legge skadegjøreren til last.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Er bruken skjedd i god tro, kan retten i den utstrekning det finnes rimelig, pålegge brukeren å erstatte skaden, dog ikke ut over den vinning som må antas å være oppnådd.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/lov/1985-06-21-79/KAPITTEL_7" data-partID="k7"><h2>Kapittel VII. Forskjellige bestemmelser</h2><article class="legalArticle" data-lovdata-URL="LTI/lov/1985-06-21-79/§7-1" data-name="§7-1" data-partID="§7-1" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Partsangivelse ved firma i dokumenter skal skje ved at det fulle firma skrives med tydelig leselige bokstaver, stemples e.l., og at den eller de signaturberettigede egenhendig skriver sitt navn.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Trer en juridisk person i likvidasjon eller åpnes det gjeldsforhandling eller konkurs hos firmainnehaveren, skal firmaet ved firmategning gis en tilføyelse som angir dette.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/lov/1985-06-21-79/KAPITTEL_8" data-partID="k8"><h2>Kapittel VIII. Ikrafttredelses- og overgangsbestemmelser</h2><article class="legalArticle" data-lovdata-URL="LTI/lov/1985-06-21-79/§8-1" data-name="§8-1" data-partID="§8-1" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Loven tar til å gjelde fra den tid Kongen bestemmer.</article></article><article class="legalArticle" data-lovdata-URL="LTI/lov/1985-06-21-79/§8-2" data-name="§8-2" data-partID="§8-2" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>.</h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Med unntak av bestemmelsene i § 2-2 gjelder loven for firma tatt i bruk før lovens ikrafttredelse. §§ 6-1 og 6-2 kommer bare til anvendelse på firmabruk etter lovens ikrafttredelse.</article></article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/lov/1985-06-21-79/KAPITTEL_9" data-partID="k9"><h2>Kapittel IX. Endring av andre lover</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Følgende bestemmelser endres slik:</article><article class="defaultP">A. Lov 2. juli 1910 nr. 5 om varemerker og om utilbørlig varekjennetegn og forretningsnavn.</article><article class="legalP" data-absoluteaddress="/kapittel/9/ledd/2/" id="kapittel-9-ledd-2">Loven oppheves</article><article class="defaultP">B. Lov 3. mars 1961 nr. 4 om varemerker § 3 skal lyde:</article><article class="legalP" data-absoluteaddress="/kapittel/9/ledd/3/" id="kapittel-9-ledd-3">«Enhver har rett til i næring å bruke sitt navn eller sitt firma som kjennetegn for sine varer, når det ikke skjer på en slik måte at det blir egnet til å forveksles med varemerke, firma eller navn som allerede er vernet for en annen.»</article></section></main></body></html>