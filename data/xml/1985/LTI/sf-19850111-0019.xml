<!DOCTYPE html><html lang="no"><head><title>Forskrift om avgjeving av lik til bruk for undervisning og forsking i anatomi og andre medisinske fag ved universiteta og andre lærestader.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:34</dd><dt class="legacyID">Datokode</dt><dd class="legacyID">FOR-1985-01-11-19</dd><dt class="dokid">DokumentID</dt><dd class="dokid">LTI/forskrift/1985-01-11-19</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 1</dd><dt class="dateInForce">I kraft fra</dt><dd class="dateInForce">1985-03-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-02-09-6/§13</li></ul></dd><dt class="dateOfPublication">Kunngjort</dt><dd class="dateOfPublication">1985-02-06</dd><dt class="title">Tittel</dt><dd class="title">Forskrift om avgjeving av lik til bruk for undervisning og forsking i anatomi og andre medisinske fag ved universiteta og andre lærestader.</dd><dt class="miscInformation">Annet om dokumentet</dt><dd class="miscInformation">Fastset ved kgl.res. 11. jan. 1985 med heimel i § 13 i lov 9. februar 1973 nr. 6 om transplantasjon, sykehusobduksjon og avgivelse av lik m.m. Fremja av Kultur- og vitskapsdepartementet.</dd><dt class="refid">RefID</dt><dd class="refid">forskrift/1985-01-11-19</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgjeving av lik til bruk for undervisning og forsking i anatomi og andre medisinske fag ved universiteta og andre lærestader.<ul class="tocSubUl"><li>§ 1. Kven som kan krevja lik til undervisning og forsking</li><li>§ 2. Oppgåver m.m. over avgjevne lik</li><li>§ 3. Bruken av lik</li><li>§ 4. Lik til undervisning av andre enn medisinske studentar</li><li>§ 5. Bruk av lik i forsking utanfor instituttet</li><li>§ 6. Dødfødt barn og f oster</li><li>§ 7. Den som gjev sin lekam</li><li>§ 8. Lik i offentleg varetekt</li><li>§ 9. Varsling o.a.</li><li>§ 10. Balsamering av lik</li><li>§ 11. Kor lenge universitetet kan ha liket</li><li>§ 12. Teiingsskyldnad</li><li>§ 13. Kostnader</li><li>§ 14. Melding om praktiseringa av forskriftene</li><li>§ 15. Tilhøvet til forvaltningslova og unnatak frå forskriftene</li><li>§ 16. Ikraftsetjing</li></ul></li></ul></dd></dl></header><main class="documentBody" data-lovdata-URL="LTI/forskrift/1985-01-11-19" id="dokument"><h1>Forskrift om avgjeving av lik til bruk for undervisning og forsking i anatomi og andre medisinske fag ved universiteta og andre lærestader.</h1><article class="legalArticle" data-lovdata-URL="LTI/forskrift/1985-01-11-19/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kven som kan krevja lik til undervisning og forsking</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Til bruk i undervisning og forsking i anatomi og andre medisinske fag, skal universiteta i Oslo, Bergen og Tromsø kunne krevja å få lik med heimel i kapitlet om avgjeving av lik i lov 9. februar 1973 nr. 6 og desse forskrifter.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Styraren for det anatomiske instituttet eller tilsvarande skal på vegner av universitetet setja fram kravet og handla elles etter lova og forskriftene. Dette gjeld også for lik som skal brukast i forsking.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Styraren kan leggja oppgåva etter andre leden til ein annan på instituttet i leiande vitskapleg stilling, om det er meir praktisk.</article></article><article class="legalArticle" data-lovdata-URL="LTI/forskrift/1985-01-11-19/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppgåver m.m. over avgjevne lik</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Instituttstyraren skal sjå til at påkravde meldingar om den avlidne er eller blir gjevne til offentlege organ når instituttet tek mot liket.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Før liket blir levert til instituttet skal det vera jordfesta dersom avlidne hadde tilhøyrt Den norske kyrkja og ikkje sjølv, eller i tilfelle hans næraste, har fastsett anna. For den som hadde tilhøyrt anna trudomssamfunn, skal det vera halde eventuell tilsvarande seremoni.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Det skal førast oppgåver over dei lik som blir avgjevne, med namn og andre personalia og med opplysningar m.a. om bruken av liket og overføringa av liket til gravferd.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Liket, og deler av det, skal gjevast nummer eller merke på ein slik måte at det ikkje valdar vanske for instituttet å finne ut kven det er av.</article></article><article class="legalArticle" data-lovdata-URL="LTI/forskrift/1985-01-11-19/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bruken av lik</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Den som brukar eit lik eller noko av det i undervisning eller forsking eller på annan måte har med det å gjera, skal halda seg strengt til føremålet og i arbeidet syna vyrdsemd mot avlidne.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Namnet og anna om livshøvet til den avlidne skal ikkje vera tilgjengelig for andre enn dei som lyt få greie på det. Det kan likevel opplysast om alder, sjukdomar og anna som er ynskjeleg i undervisning eller forsking, men som ikkje er skikka til å finna ut kven den avlidne var.</article></article><article class="legalArticle" data-lovdata-URL="LTI/forskrift/1985-01-11-19/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Lik til undervisning av andre enn medisinske studentar</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Instituttet avgjer kven andre enn medisinske studentar som kan bli underviste med bruk av lik avgjeve til universitetet. Instituttet fastset kvalifikasjonskrav dei må oppfylla som skal undervisa ikkjemedisinske studentar med materiale frå instituttet</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Instituttet gjev innanfor desse forskrifter nærare retningsliner om bruken av lik i denne undervisninga, og instituttstyraren ser til at dei blir haldne.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Undervisninga skal gjevast på instituttet. Berre i unntakstilfelle kan lik flytjast til annan stad. Organ eller annan dei av lik kan takast med til undervisningslokale utanfor universitetet når det er meir lagleg såleis. Det som er flytt skal attende til instituttet straks undervisninga er over.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Avslag på søknad, jf. første leden, kan klagast til departementet som tek endeleg avgjerd. Klagen skal sendast til instituttet som med sine merknader legg saka fram for styret for universitetet til fråsegn til departementet.</article></article><article class="legalArticle" data-lovdata-URL="LTI/forskrift/1985-01-11-19/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bruk av lik i forsking utanfor instituttet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Instituttet avgjer kven andre enn forskarane der som kan få lik, eller organ eller dei av lik, til forskingsføremål.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Instituttet gjev innanfor desse forskrifter nærare retningsliner om bruken av lik til forskingsføremål, og instituttstyraren ser til at dei blir haldne.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Avslag på søknad, jf. første leden, kan klagast til departementet som tek endeleg avgjerd. Klagen skal sendast til instituttet som med sine merknader legg saka fram for styret for universitetet til fråsegn til departementet.</article></article><article class="legalArticle" data-lovdata-URL="LTI/forskrift/1985-01-11-19/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dødfødt barn og f oster</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dødfødt barn og foster på minst 28 veker går inn under omgrepet lik.</article></article><article class="legalArticle" data-lovdata-URL="LTI/forskrift/1985-01-11-19/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Den som gjev sin lekam</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som gjev lekamen sin til undervisning og forsking i anatomi og andre medisinske fag lyt ha fylt 18 år og avgjerda skal vera skriftleg, jf. lova § 9 a.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Gjevaren skal opplysa om sine personalia og om han tilhøyrer Den norske kyrkja eller registrert trudomssamfunn eller om han har eit anna livssyn det må takast omsyn til. Han bør opplysa om avgjerda kan gjerast gjeldande for eit av dei andre universiteta dersom det skulle høva betre når så langt lir, om han vil at lekamen skal brennast, kven han vil skal greia med gravferda, og elles andre opplysningar som er turvande eller ynskjelege. Kan gjevaren av fysiske grunnar ikkje sjølv skriva under fråsegna, skal han la ein annan, som er minst 18 år, skriva under for seg. Denne skal da opplysa om grunnen til at det er gjort slik.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Avgjerda skal ikkje kunna gjerast gjeldande av instituttet dersom det er rimeleg å tru at gjevaren ikkje har vore fullt klår over innhaldet i avgjerda. Blir dette påstått, men instituttet held fast på kravet, skal instituttet leggja saka fram for departementet til endeleg avgjerd.</article></article><article class="legalArticle" data-lovdata-URL="LTI/forskrift/1985-01-11-19/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lik i offentleg varetekt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Vedkomande institutt har krav på lik som er i offentleg varetekt når dei næraste etter avlidne samtykkjer eller ikkje tek på seg å greia med gravferda, likevel ikkje når det er grunn til å tru at det ville strida mot livssynet den avlidne hadde eller dei næraste forbyr avgjeving, jf. lova § 9 og siste leden. Instituttet har same kravet om avlidne ikkje har nokon som kan reknast for næraste.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">I offentleg varetekt blir rekna å vera lik av den som døyr i institusjon som blir dreven av stat, fylkeskommune eller kommune eller lik som blir ført til slik institusjon, men lova og forskriftene kan av departementet avgrensast til å gjelda for berre visse namngjetne institusjonar og med fordeling av dei på institutta.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Har den avlidne til institusjonen gjeve opp nokon som sin næraste, skal det vera denne som har rett til å gjeva samtykke etter § 9 i lova. Er det gjeve opp fleire, er det nok med samtykke frå ein av dei, men alle skal varslast. Er den næraste under 18 år, kan han ikkje gjeva samtykke.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Kven som helst av dei næraste etter avlidne kan utan grunngjeving forby at liket blir avgjeve, og da tel det ikkje at nokon av dei samtykkjer, same om han måtte vera enda nærare i skyld eller venskap eller på annan måte. Også barn kan leggja ned forbod. Det same kan den gjera som er verje for ein næraste som er mindreårig, umyndiggjord eller sinnsjuk.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Når nokon legg ned forbod og gjev opp at han stod den avlidne nær og rimeleg grunngjev korleis, bør det godtakast. Instituttet skal leggja saka fram for departementet til endeleg avgjerd dersom det meiner at tilhøvet til avlidne ikkje var nært nok og instituttet held fast på kravet.</article></article><article class="legalArticle" data-lovdata-URL="LTI/forskrift/1985-01-11-19/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Varsling o.a.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Når det er truleg at ein som døyr i institusjon som nemnt i § 8 ikkje har nokon næraste, skal institusjonen varsla instituttet om dødsfallet. Det same gjeld dersom institusjonen ikkje veit sikkert om den døde har nokon næraste eller ein av dei næraste ikkje tek på seg å greia med gravferda.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Institusjonar kan påleggjast av departementet å varsla instituttet om dødsfall også når det er gjeve opp nokon som nærståande. Men pålegget skal avgrensast til tilfelle da tilknytinga til den oppgjevne synest å vera slik at institusjonen held det truleg at det kan bli gjeve samtykke.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">I dei tilfelle det er uvisst om det er nokon næraste eller det er vanskeleg å koma i samband med nokon av dei næraste, skal politiet etter oppmoding frå instituttet røkja etter dette før instituttet overtek liket.</article></article><article class="legalArticle" data-lovdata-URL="LTI/forskrift/1985-01-11-19/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Balsamering av lik</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Er det så godt som tvillaust at vilkåra for å få eit lik avgjeve er oppfylte, har instituttet utan at liket blir flytt, rett til å balsamera det før det blir overteke. Dette gjeld også om universitetet har lagt sak om vilkåra for avgjeving fram for departementet til avgjerd, men balsamering skal da ikkje gjerast før det er naudsynt for å hindre oppløysing.</article></article><article class="legalArticle" data-lovdata-URL="LTI/forskrift/1985-01-11-19/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kor lenge universitetet kan ha liket</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Instituttet skal levera ifrå seg att liket innan to år dersom ikkje særlege omsyn talar for at instituttet nyttar det i eit lengre tidsrom og ikkje stuttare tid er fastsett av den som gav samtykke.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Skulle instituttet i unntakstilfelle ha bruk for liket i meir enn tre år, lyt det ha samtykke frå departementet.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Krev nokon av dei næraste at instituttet skal gjeva frå seg liket før tida er ute, bør instituttet gjera sitt til at det kan skje.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Vil det ikkje strida mot samtykket etter lova § 9 a eller b, jf. § 7 i forskrifta her, eller det ein må tru var føresetnad for det, kan det haldast att organ eller annan dei av liket om det er naudsynt av omsyn til undervisning eller forsking.</article></article><article class="legalArticle" data-lovdata-URL="LTI/forskrift/1985-01-11-19/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Teiingsskyldnad</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Den som i medhald av lova og desse forskrifter får greie på private tilhøve, plikter å teia med det når ikkje anna er naudsynt som fylgje av hans oppdrag eller teneste, jf. lova § 11.</article></article><article class="legalArticle" data-lovdata-URL="LTI/forskrift/1985-01-11-19/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kostnader</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Det institutt som har fått avgjeve liket, skal bera kostnadene med avgjevinga og gravferda, jf. § 10 i lova.</article></article><article class="legalArticle" data-lovdata-URL="LTI/forskrift/1985-01-11-19/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Melding om praktiseringa av forskriftene</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Instituttet skal senda departementet melding om praktiseringa av forskriftene dersom departementet krev det.</article></article><article class="legalArticle" data-lovdata-URL="LTI/forskrift/1985-01-11-19/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Tilhøvet til forvaltningslova og unnatak frå forskriftene</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Forvaltningslova gjeld ikkje for saker om avgjeving av lik, bortsett frå kapittel VII om korleis forskrifter skal gjevast og kunngjerast m.m., jf. § 12 i heimelslova for desse forskriftene.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Desse forskriftene kan ikkje fråvikast av dei forvaltningsorgan som handlar etter dei utan at forskriftene sjølv fastset det, jf. forvaltningslova § 40.</article></article><article class="legalArticle" data-lovdata-URL="LTI/forskrift/1985-01-11-19/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikraftsetjing</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Denne forskrifta gjeld frå 1. mars 1985.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Forskrift angående Afgivelse av Lig til Universitetet, fastset ved kgl. res. 29. mai 1901, held opp å gjelda 30. april 1985.</article></article></main></body></html>