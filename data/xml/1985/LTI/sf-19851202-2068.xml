<!DOCTYPE html><html lang="no"><head><title>Reglement for embetseksamen i psykologi og graden dr. psychol, ved Universitetet i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:56</dd><dt class="legacyID">Datokode</dt><dd class="legacyID">FOR-1985-12-02-2068</dd><dt class="dokid">DokumentID</dt><dd class="dokid">LTI/forskrift/1985-12-02-2068</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 22</dd><dt class="dateInForce">I kraft fra</dt><dd class="dateInForce">1986-02-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li><li>forskrift/1970-07-17-4362</li></ul></dd><dt class="dateOfPublication">Kunngjort</dt><dd class="dateOfPublication">1986-01-13</dd><dt class="title">Tittel</dt><dd class="title">Reglement for embetseksamen i psykologi og graden dr. psychol, ved Universitetet i Oslo.</dd><dt class="refid">RefID</dt><dd class="refid">forskrift/1985-12-02-2068</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for embetseksamen i psykologi og graden dr. psychol, ved Universitetet i Oslo.<ul class="tocSubUl"><li>§ 1. Tittel og grad</li><li>§ 2. Embetseksamen</li><li>§ 3. Oppmeldingskrav til embetseksamen</li><li>§ 4. Dr. psychol, graden</li><li>§ 5. Oppmeldingskrav til dr. psychol, graden</li><li>§ 6. Karakterer</li><li>§ 7. Karakterfastsettelse til embetsstudiet</li><li>§ 8. Vitnemål</li><li>§ 9. Ny prøve</li><li>§ 10. Fritak for eksamen eller prøve</li><li>§ 11. Forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/1985-12-02-2068" id="dokument"><h1>Reglement for embetseksamen i psykologi og graden dr. psychol, ved Universitetet i Oslo.</h1><article class="legalP" data-absoluteaddress="/ledd/1/" id="ledd-1">Fastsatt av Kultur- og vitenskapsdepartementet 2. desember 1985 med hjemmel i § 3 og § 5 i lov 19. juni 1970 nr. 58 om eksamener og grader ved universiteter og høgskoler og kgl.res. 17. juli 1970 og 29. mars 1985 nr. 695.</article><article class="legalArticle" data-lovdata-URL="LTI/forskrift/1985-12-02-2068/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tittel og grad</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Universitetet i Oslo kan avholde psykologisk embetseksamen som gir rett til tittelen candita/candidatus psychologiae (cand. psychol.) og kan tildele graden doctor psychologiae (dr. psychol.) som gir rett til samme tittel.</article></article><article class="legalArticle" data-lovdata-URL="LTI/forskrift/1985-12-02-2068/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Embetseksamen</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Psykologisk embetseksamen består av to avdelinger.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Kollegiet fastsetter etter forslag fra fakultetet hvilke fag det skal avlegges eksamen i, antall prøver, prøveformen og obligatoriske kurs, oppgaver og praksis. Opplysninger om dette inntas i studieplanen.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Eksamenskravene fastsettes slik at første avdeling normalt skal kunne gjennomføres på fem semestre og andre avdeling på seks semestre.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">I andre avdeling skal studentene levere en selvvalgt vitenskapelig undersøkelse (hovedoppgave).</article></article><article class="legalArticle" data-lovdata-URL="LTI/forskrift/1985-12-02-2068/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppmeldingskrav til embetseksamen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Før melding til første avdelings eksamen må studenten ha bestått examen philosophicum<sup class="footnotereference" data-footnotereferencevalue="1" data-unique-footnote-counter="1">1</sup> og ha avlagt grunnfagseksamen i psykologi med laudabel karakter.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Før melding til andre avdelings eksamen må studenten ha bestått første avdeling og ha levert hovedoppgaven til bedømmelse.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Videre må studenten på tilfredsstillende måte ha gjennomgått de kurs og bestått de prøver som er fastsatt av kollegiet for henholdsvis første og andre avdeling.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Nærmere regler for oppmelding fastsettes av kollegiet etter forslag fra fakultetet.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. reglement for forberedende prøver ved Universitetet i Bergen og Universitetet i Oslo.</article></footer></article><article class="legalArticle" data-lovdata-URL="LTI/forskrift/1985-12-02-2068/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dr. psychol, graden</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dr. psychol, graden bygger på avlagt embetseksamen i psykologi eller tilsvarende utdanning og består av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">en godkjent vitenskapelig avhandling og et tilfredsstillende forsvar av avhandlingen i en offentlig disputas, og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">en godkjent faglig, metodisk og teoretisk skolering</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">to prøveforelesninger, en over et selvvalgt og en over et oppgitt emne.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Eksamenskravene fastsettes slik at doktorgradsstudiet skal tilsvare minst <i>2</i> 1/2 års studiearbeid.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Nærmere regler om avhandling og prøver fastsettes av kollegiet etter forslag fra fakultetet.</article></article><article class="legalArticle" data-lovdata-URL="LTI/forskrift/1985-12-02-2068/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppmeldingskrav til dr. psychol, graden</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Før oppmelding til doktorgradseksamen må søkeren ha bestått embetseksamen i psykologi eller ha en tilsvarende utdanning godkjent av kollegiet som likeverdig.</article></article><article class="legalArticle" data-lovdata-URL="LTI/forskrift/1985-12-02-2068/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Karakterer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det brukes følgende alternative karaktersystemer: 1) Karakterene:<table><tbody><tr><td data-text-align="left" data-vertical-align="top">Laudabilis prae ceteris</td><td data-text-align="left" data-vertical-align="top">1.0 – 1,5</td></tr><tr><td data-text-align="left" data-vertical-align="top">Laudabilis</td><td data-text-align="left" data-vertical-align="top">1.6 – 2.5</td></tr><tr><td data-text-align="left" data-vertical-align="top">Haud illaudabilis</td><td data-text-align="left" data-vertical-align="top">2.6 – 3.2</td></tr><tr><td data-text-align="left" data-vertical-align="top">Non contemnendus</td><td data-text-align="left" data-vertical-align="top">3.3 – 4.0</td></tr></tbody></table><ul class="defaultList"><li data-li-identifier="2)" data-name="2)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">2)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">Karakteren:</article><article class="legalP" data-absoluteaddress="/paragraf/6/ledd/1/punkt/1/ledd/2/" id="paragraf-6-ledd-1-punkt-1-ledd-2">Godkjent</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Den som ikke har oppnådd karakterer som nevnt under punktene 1 eller 2, har ikke bestått.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Hvilket karaktersystem som skal benyttes ved den enkelte eksamen og prøve, fastsettes av kollegiet etter forslag fra fakultetet.</article></article><article class="legalArticle" data-lovdata-URL="LTI/forskrift/1985-12-02-2068/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karakterfastsettelse til embetsstudiet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">I fag med både skriftlig og muntlig prøve gis det etter den skriftlige prøve en foreløpig karakter. Studenter som ikke har bestått skriftlig prøve, kan ikke framstille seg til muntlig prøve. Etter den muntlige prøve fastsettes den endelige karakter for faget.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">For hovedoppgaven gis særskilt karakter.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Regler for beregning av avdelingskarakter fastsettes av kollegiet etter forslag fra fakultetet.</article></article><article class="legalArticle" data-lovdata-URL="LTI/forskrift/1985-12-02-2068/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vitnemål</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">På vitnemålet for fullført psykologisk embetseksamen oppføres med grad og tallverdi hovedkarakteren, karakteren for hver avdeling og hovedoppgavens tittel og karakter.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom en kandidat er fritatt for eksamen eller prøve etter § 10, føres dette på vitnemålet. Kollegiet kan fastsette hvor stor del av eksamen som må være avlagt ved universitetet for at det skal utferdiges vitnemål for embetseksamen.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">På vitnemålet for dr. psychol, graden skal tittelen på avhandlingen og titler på prøveforelesningene føres opp sammen med opplysninger om sammensetningen av det individuelle doktorgradsstudiet</article></article><article class="legalArticle" data-lovdata-URL="LTI/forskrift/1985-12-02-2068/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ny prøve</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">En student kan ikke framstille seg til noen del av embetseksamen mer enn tre ganger. Kollegiet kan etter innstilling fra fakultetet i særlige tilfeller dispensere fra denne bestemmelsen. Etter gjentatt eksamen gjelder den best oppnådde karakter.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Regler om adgang til å avbryte eksamen og til å kontinuere fastsettes av kollegiet etter forslag fra fakultetet.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Hvis en avhandling ikke blir godkjent til doktorgraden, kan en ny avhandling eller en forbedret versjon først leveres til bedømmelse etter seks måneder.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Hvis prøveforelesningene og disputasen blir vurdert som ikke godkjent, kan en ny prøve avlegges først i det påfølgende semester, eller etter et lengre tidsrom dersom fakultetet finner det nødvendig. Det samme gjelder for obligatoriske prøver som inngår i doktorgradsstudiet.</article></article><article class="legalArticle" data-lovdata-URL="LTI/forskrift/1985-12-02-2068/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fritak for eksamen eller prøve</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Kollegiet kan etter innstilling fra fakultetet frita for eksamen eller prøve<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/10/ledd/1/punkt/1/" id="paragraf-10-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/10/ledd/1/punkt/1/ledd/1/" id="paragraf-10-ledd-1-punkt-1-ledd-1">når tilsvarende krav er oppfylt ved en annen institusjon</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/10/ledd/1/punkt/2/" id="paragraf-10-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/10/ledd/1/punkt/2/ledd/1/" id="paragraf-10-ledd-1-punkt-2-ledd-1">på grunnlag av eksamen eller prøve i et velegnet fag utenfor fagkretsen, avlagt ved universitetet eller en annen institusjon.</article></article></li></ul></article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Kollegiets avgjørelse kan påklages til departementet. Opplysninger om generelle fritak inntas i studieplanen.</article></article><article class="legalArticle" data-lovdata-URL="LTI/forskrift/1985-12-02-2068/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forskrifter</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">De forskrifter kollegiet gir med hjemmel i dette reglementet inntas i studieplanen og kan ikke fravikes med mindre forskriftene gir hjemmel for det.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Reglementet tar til å gjelde straks.</article></article></main></body></html>