<!DOCTYPE html><html lang="no"><head><title>Lov om folkebibliotek.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:13</dd><dt class="legacyID">Datokode</dt><dd class="legacyID">LOV-1985-12-20-108</dd><dt class="dokid">DokumentID</dt><dd class="dokid">LTI/lov/1985-12-20-108</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1985 Nr. 24</dd><dt class="dateInForce">I kraft fra</dt><dd class="dateInForce">1986-02-20</dd><dt class="changesToDocuments">Endrer</dt><dd class="changesToDocuments"><ul><li>lov/1969-06-13-24</li><li>lov/1974-06-21-55</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1986-01-30</dd><dt class="titleShort">Korttittel</dt><dd class="titleShort">Folkebibliotekloven</dd><dt class="title">Tittel</dt><dd class="title">Lov om folkebibliotek.</dd><dt class="miscInformation">Annet om dokumentet</dt><dd class="miscInformation">Ot.prp.nr.14 (1985–1986), Innst.O.nr.16 (1985–1986) og Besl.O.nr.19 (1985–1986). Odels- og Lagtingsvedtak henholdsvis 10. og 16. desember 1985. Fremmet av Kultur- og vitenskapsdepartementet.</dd><dt class="refid">RefID</dt><dd class="refid">lov/1985-12-20-108</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om folkebibliotek.<ul class="tocSubUl"><li>Kapittel I Folkebibliotekenes formål og virksomhet<ul class="tocSubUl"><li>§ 1. Målsetting</li><li>§ 2. Lovens virkeområde</li><li>§ 3. Lånesamarbeid, registrering m.v.</li></ul></li><li>Kapittel II Kommunale folkebibliotek<ul class="tocSubUl"><li>§ 4. Generelt</li><li>§ 5. Personale</li><li>§ 6. Samarbeid med skoler</li><li>§ 7. Styringsorganer</li></ul></li><li>Kapittel III Fylkesbibliotek<ul class="tocSubUl"><li>§ 8. Generelt</li><li>§ 9. Fjernlånsvirksomheten</li><li>§ 10. Veiledningstjenester m.v.</li><li>§ 11. Særskilte oppgaver</li><li>§ 12. Styringsorganer</li></ul></li><li>Kapittel IV Statlige oppgaver<ul class="tocSubUl"><li>§ 13. Statens bibliotektilsyn</li><li>§ 14. Særlige statstilskudd</li><li>§ 15. Vederlag til opphavsmenn</li></ul></li><li>Kapittel V Lovens ikrafttreden. Endringer i andre lover.<ul class="tocSubUl"><li>§ 16.</li></ul></li></ul></li></ul></dd></dl></header><main class="documentBody" data-lovdata-URL="LTI/lov/1985-12-20-108" id="dokument"><h1>Lov om folkebibliotek.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 13. juni 1969 nr. 24 om grunnskolen.</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov 21. juni 1974 nr. 55 om videregående opplæring.</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1985-12-20-108/KAPITTEL_1" data-partID="k1"><h2>Kapittel I Folkebibliotekenes formål og virksomhet</h2><article class="legalArticle" data-lovdata-URL="LTI/lov/1985-12-20-108/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Målsetting</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Folkebibliotekene skal ha til oppgave å fremme opplysning, utdanning og annen kulturell virksomhet gjennom informasjonsformidling og ved å stille bøker og annet egnet materiale gratis til disposisjon for alle som bor i landet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Det enkelte bibliotek skal i sine tilbud til barn og voksne legge vekt på kvalitet, allsidighet og aktualitet.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Virksomheten skal være utadrettet, og tilbudene skal gjøres kjent.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Folkebibliotekene er ledd i et nasjonalt biblioteksystem.</article></article><article class="legalArticle" data-lovdata-URL="LTI/lov/1985-12-20-108/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Lovens virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Loven gjelder for den offentlige folkebibliotekvirksomheten, herunder de lokale folkebibliotekene som kommunen har ansvaret for (lovens kap. II), fylkesbibliotekene som fylkeskommunen har ansvar for (lovens kap. III), og sentrale bibliotek- og veiledningstjenester som staten har ansvaret for (lovens kap. IV).</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Folkebibliotekvirksomheten omfatter også bibliotektjenester for pasienter i sykehus og helseinstitusjoner og andre som har spesielle vansker med å bruke biblioteket.</article></article><article class="legalArticle" data-lovdata-URL="LTI/lov/1985-12-20-108/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Lånesamarbeid, registrering m.v.</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Bibliotekene skal følge felles regler om lånesamarbeid og registrering, og for utarbeidelse av statistikk og årsmeldinger. Departementet kan gi nærmere forskrifter.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1985-12-20-108/KAPITTEL_2" data-partID="k2"><h2>Kapittel II Kommunale folkebibliotek</h2><article class="legalArticle" data-lovdata-URL="LTI/lov/1985-12-20-108/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Generelt</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Til formål nevnt i kapittel I skal alle kommuner ha et folkebibliotek.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Folkebiblioteket kan drives av kommunen alene, eller i helt eller delvis driftsfellesskap med annen kommune eller fylkeskommunen. Departementet skal godkjenne slike samarbeidsavtaler.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Kommunen fastsetter reglement for folkebiblioteket på grunnlag av veiledende retningslinjer som departementet gir for bibliotekdriften.</article></article><article class="legalArticle" data-lovdata-URL="LTI/lov/1985-12-20-108/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Personale</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Alle kommuner skal ha fagutdannet biblioteksjef.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Departementet kan dispensere fra bestemmelsen i denne paragraf og gir nærmere forskrifter om kvalifikasjonskrav og overgangsordninger.</article></article><article class="legalArticle" data-lovdata-URL="LTI/lov/1985-12-20-108/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Samarbeid med skoler</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Samarbeidet med skolebibliotekene i kommunen skal sikres ved avtaler, og ved at folkebibliotekets faglige kompetanse stilles til rådighet for skolemyndighetene i kommunen.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Departementet gir veiledende retningslinjer for slikt samarbeid.</article></article><article class="legalArticle" data-lovdata-URL="LTI/lov/1985-12-20-108/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Styringsorganer</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Folkebiblioteket skal ha et styre oppnevnt av kommunestyret. Der biblioteket drives helt eller delvis i fellesskap med annen kommune eller fylkeskommunen, skal det oppnevnes et fellesstyre.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1985-12-20-108/KAPITTEL_3" data-partID="k3"><h2>Kapittel III Fylkesbibliotek</h2><article class="legalArticle" data-lovdata-URL="LTI/lov/1985-12-20-108/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generelt</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Til formål på fylkeskommunalt nivå nevnt i kap. I skal alle fylkeskommuner ha et fylkesbibliotek ledet av en fagutdannet biblioteksjef. Fylkesbiblioteket skal være knyttet til et folkebibliotek. Avtalen mellom fylkeskommunen og kommunen der folkebiblioteket ligger, skal godkjennes av departementet.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Fylkeskommunen fastsetter reglement for fylkesbiblioteket på grunnlag av veiledende retningslinjer som departementet gir for bibliotekdriften.</article></article><article class="legalArticle" data-lovdata-URL="LTI/lov/1985-12-20-108/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fjernlånsvirksomheten</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Fylkesbiblioteket skal ivareta fjernlånsvirksomheten i fylket, organisere bibliotekenes lånesamarbeid, og stå ansvarlig for sin del av den felles plan for anskaffelse og oppbevaring av litteratur.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Fylkesbiblioteket kan drive direkte utlån fra bokbuss/bokbåt, alene eller i samarbeid med andre fylkes- og folkebibliotek.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Fylkeskommunen kan opprette avtaler om felles bibliotekdrift med en eller flere kommuner.</article></article><article class="legalArticle" data-lovdata-URL="LTI/lov/1985-12-20-108/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Veiledningstjenester m.v.</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Fylkesbiblioteket skal gi råd til lokale myndigheter, yte bibliotekfaglig veiledning og assistanse, og arrangere møter og kurs om bibliotekspørsmål.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Samarbeidet med skolemyndighetene i fylket og fylkeskommunen skal sikres ved avtaler, og ved at bibliotekets faglige kompetanse stilles til rådighet for skolemyndighetene.</article></article><article class="legalArticle" data-lovdata-URL="LTI/lov/1985-12-20-108/§11" data-name="§11" data-partID="§11" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Særskilte oppgaver</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Fylkesbiblioteket skal utover det som følger av § 3, gi uttalelser vedrørende fordeling av statlige midler, og bistå statlige myndigheter ved utredning og planlegging.</article></article><article class="legalArticle" data-lovdata-URL="LTI/lov/1985-12-20-108/§12" data-name="§12" data-partID="§12" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Styringsorganer</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Fylkesbiblioteket skal ha et styre oppnevnt av fylkestinget.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1985-12-20-108/KAPITTEL_4" data-partID="k4"><h2>Kapittel IV Statlige oppgaver</h2><article class="legalArticle" data-lovdata-URL="LTI/lov/1985-12-20-108/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Statens bibliotektilsyn</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Statens oppgaver etter denne lov ivaretas av Statens bibliotektilsyn på vegne av departementet, som fastsetter retningslinjer for virksomheten.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Statens bibliotektilsyn ledes av en direktør utnevnt av Kongen.</article></article><article class="legalArticle" data-lovdata-URL="LTI/lov/1985-12-20-108/§14" data-name="§14" data-partID="§14" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Særlige statstilskudd</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Det kan gis særlige statstilskudd til visse bibliotekformål som ikke naturlig hører inn under den enkelte kommunes ansvarsområde, eller som er av særlig betydning for opprettholdelse av et nasjonalt biblioteksystem. Departementet gir nærmere bestemmelser.</article></article><article class="legalArticle" data-lovdata-URL="LTI/lov/1985-12-20-108/§15" data-name="§15" data-partID="§15" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vederlag til opphavsmenn</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Opphavsmenn til verk som disponeres til utlån i bibliotek omfattet av denne lov, skal ytes kollektive vederlag gjennom årlige bevilgninger over statsbudsjettet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Departementet kan gi forskrifter om fastsettelse og utbetaling av vederlaget.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1985-12-20-108/KAPITTEL_5" data-partID="k5"><h2>Kapittel V Lovens ikrafttreden. Endringer i andre lover.</h2><article class="legalArticle" data-lovdata-URL="LTI/lov/1985-12-20-108/§16" data-name="§16" data-partID="§16" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Denne lov trer i kraft fra den tid Kongen bestemmer. Fra samme dag endres følgende lover slik:</article> <article class="defaultP" margin-top="true">1. Lov 13. juni 1969 nr. 24 om grunnskolen § 10 nr. 2 nytt annet ledd skal lyde:</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Skolane skal ha eit bibliotek og ein som er ansvarleg for bibliotektenesta. Skolebiblioteka skal ha både ein pedagogisk og ein allmennkulturell funksjon og må ha eit fast samarbeid med folkebiblioteka i kommunen.</article> <article class="defaultP" margin-top="true">2. Lov 21.juni 1974 nr. 55 om videregående opplæring § 12 første ledd skal lyde:</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Fylkeskommunen skal sørge for skolelokale med tilhørende arealer for de skoler fylket driver. Skolene skal ha det utstyr, inventar og de læremidler som trengs, herunder bibliotektjeneste.</article></article></section></main></body></html>