<!DOCTYPE html><html lang="no"><head><title>Forskrift om aspirantordning for kunstnere i etableringsfasen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:07</dd><dt class="legacyID">Datokode</dt><dd class="legacyID">FOR-1998-10-01-1031</dd><dt class="dokid">DokumentID</dt><dd class="dokid">LTI/forskrift/1998-10-01-1031</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 20</dd><dt class="dateInForce">I kraft fra</dt><dd class="dateInForce">1998-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1998-12-09</dd><dt class="title">Tittel</dt><dd class="title">Forskrift om aspirantordning for kunstnere i etableringsfasen.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet 1. oktober 1998 med hjemmel i Stortingets budsjettvedtak for 1998.</dd><dt class="refid">RefID</dt><dd class="refid">forskrift/1998-10-01-1031</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om aspirantordning for kunstnere i etableringsfasen.<ul class="tocSubUl"><li>§ 1. Aspirantordningen</li><li>§ 2. Formål</li><li>§ 3. Kriterier for tildelingen av tilskudd</li><li>§ 4. Tilsetting av aspirant</li><li>§ 5. Vilkår for å bli tilsatt som aspirant</li><li>§ 6. Kunngjøring av aspirantordningen</li><li>§ 7. Søknad om tilskudd</li><li>§ 8. Søknadsbehandling</li><li>§ 9. Rutiner for utbetaling</li><li>§ 10. Bortfall av tilskudd</li><li>§ 11. Tilbakebetaling av tilskudd</li><li>§ 12. Krav til rapportering fra tilskuddsmottaker</li><li>§ 13. Klageadgang</li><li>§ 14. Kontroll</li><li>§ 15. Reaksjonsformer</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1998-10-01-1031" id="dokument"><h1>Forskrift om aspirantordning for kunstnere i etableringsfasen.</h1><article class="legalP" data-absoluteaddress="/ledd/1/" id="ledd-1">Aspirantordningen for kunstnere i etableringsfasen forvaltes av Norsk kulturråd.</article><article class="legalArticle" data-lovdata-URL="LTI/forskrift/1998-10-01-1031/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Aspirantordningen</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Profesjonelle kunstneriske virksomheter av skapende, utøvende eller formidlende karakter innen alle kunstformer kan etter søknad få tilskudd til å tilsette kunstnere som er i etableringsfasen, i aspirantstillinger med inntil tre års varighet. Tilskuddet skal brukes til lønn, feriepenger og arbeidsgiveravgift. Andre utgifter som virksomheten eventuelt får i tilknytning til aspirantstillingen, må den dekke selv. Dersom virksomheten etter tariffavtaler er forpliktet til å gi aspiranten høyere lønn, må den dekke mellomlegget selv.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">De økonomiske rammene for ordningen fastsetter Stortinget hvert år gjennom budsjettbehandlingen.</article></article><article class="legalArticle" data-lovdata-URL="LTI/forskrift/1998-10-01-1031/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med tilskuddet er å skape tidsbegrensede aspirantstillinger som skal gi kunstnere i etableringsfasen mulighet til å utvikle seg kunstnerisk og etablere seg i det yrket hun eller han har valgt. Stillingene skal gi aspirantene mulighet til å bedre sin egen kompetanse, og til å arbeide med kunstneriske oppgaver sammen med andre ved virksomhetene.</article></article><article class="legalArticle" data-lovdata-URL="LTI/forskrift/1998-10-01-1031/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kriterier for tildelingen av tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Norsk kulturråd prioriterer og tildeler ledige midler etter en faglig kunstnerisk vurdering av de innkomne søknadene. Det skal vurderes i hvilken grad en aspirantstilling hos virksomheten kan bidra til å fremme formålet med ordningen. Kulturrådet foretar en vurdering særlig basert på følgende kriterier:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">hvilke arbeidsoppgaver virksomheten kan tilby aspiranten</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">den kunstneriske kvaliteten på virksomhetens arbeid</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">arbeidsmarkedet for den aktuelle kunstart</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">geografisk fordeling</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">kvalifikasjonene til den eller de aspiranter det søkes tilskudd for.</article></article></li></ul></article></article><article class="legalArticle" data-lovdata-URL="LTI/forskrift/1998-10-01-1031/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsetting av aspirant</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">En virksomhet som har fått tilsagn om tilskudd, skal selv tilsette en aspirant i samsvar med disse forskriftene. Virksomheten har selv arbeidsgiveransvaret for den aspiranten som tilsettes. Ved tilsettingen av aspirant skal det inngås skriftlig arbeidsavtale som tilfredsstiller kravene i arbeidsmiljøloven § 55A. Om det er mulig, bør avtalen utarbeides i samarbeid med den aktuelle arbeidstaker- eller kunstnerorganisasjon. Virksomheten har ansvar for at aspiranten får nødvendig faglig veiledning.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilskuddet skal brukes til nytilsetting i full stilling. For at en tilsetting skal regnes som ny, må det ikke på forhånd eksistere et arbeidsforhold mellom kunstneren og virksomheten. Kunstneren regnes likevel som nytilsatt når:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">kunstneren har hatt en arbeidstid som ikke er over 50 prosent av normal arbeidstid</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">kunstneren i en midlertidig stilling ikke har vært ansatt i mer enn et halvt år.</article></article></li></ul></article></article><article class="legalArticle" data-lovdata-URL="LTI/forskrift/1998-10-01-1031/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for å bli tilsatt som aspirant</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For å bli ansatt i aspirantstilling, må kunstneren i hovedsak bo i Norge og høyst tre år tidligere ha fullført utdanning fra norsk høyskole i kunstfag eller likeverdig utenlandsk skole. Som likeverdig regnes de skolene som er godkjent for kunstfagstipend av Statens lånekasse. Det kan gjøres unntak frå treårsregelen, for eksempel på grunn av verneplikt, sivilarbeid, barneomsorg, langvarig sykdom eller liknende.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For læresteder der utdanningen er delt opp i en grunnutdanning og en utdanning på høyere nivå, hovedfag, diplom, eller lignende, kreves det som en hovedregel at kunstneren har fullført høyere nivå.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">I særlige tilfeller kan det gjøres unntak fra kravet til utdanning, for eksempel for kunstgrener der det ikke finnes utdanning i Norge. I disse tilfellene må det ikke ha gått mer enn tre år fra det tidspunktet den som skal tilsettes, debuterte kunstnerisk, og søkeren må kunne dokumentere et godt kunstnerisk nivå.</article></article><article class="legalArticle" data-lovdata-URL="LTI/forskrift/1998-10-01-1031/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kunngjøring av aspirantordningen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Norsk kulturråd kunngjør aspirantordningen en gang i året i Norsk lysningsblad og et utvalg av landets aviser. Kunngjøringen skal rette seg mot profesjonelle kunstneriske virksomheter og mot kunstnere i etableringsfasen, og den skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">formålet med ordningen</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">hvilke virksomheter som kan søke om tilskudd</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">hvordan man søker om tilskudd</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/6/ledd/1/punkt/4/" id="paragraf-6-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/6/ledd/1/punkt/4/ledd/1/" id="paragraf-6-ledd-1-punkt-4-ledd-1">hvilke opplysninger virksomheten må gi i søknaden</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/6/ledd/1/punkt/5/" id="paragraf-6-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/6/ledd/1/punkt/5/ledd/1/" id="paragraf-6-ledd-1-punkt-5-ledd-1">søknadsfrist.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kunngjøringen må også gi informasjon om at det kan bli stilt vilkår overfor virksomheten, og iverksatt tiltak for å kontrollere om tilskuddet er brukt i samsvar med formålet.</article></article><article class="legalArticle" data-lovdata-URL="LTI/forskrift/1998-10-01-1031/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknad om tilskudd</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Søknader om tilskudd for tilsetting av aspirant sendes til Norsk kulturråd. Søknaden skal være skriftlig og må ha original underskrift. Søknaden skal inneholde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">presentasjon av virksomheten</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">stillingsbeskrivelse og arbeidsoppgaver for aspirantstillingen</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">navnet og kvalifikasjonene til den kunstneren virksomheten søker om tilskudd for</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">årsrapport for virksomheten fra siste år</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/7/ledd/1/punkt/5/" id="paragraf-7-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/7/ledd/1/punkt/5/ledd/1/" id="paragraf-7-ledd-1-punkt-5-ledd-1">organisasjonsnummer, dersom det foreligger</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/7/ledd/1/punkt/6/" id="paragraf-7-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/7/ledd/1/punkt/6/ledd/1/" id="paragraf-7-ledd-1-punkt-6-ledd-1">bankkontonummer for utbetaling av tilskudd.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">En virksomhet kan også søke om tilskudd til å ansette en kunstner som ikke er navngitt på søknadstidspunktet. I stedet for navnet og kvalifikasjonene på en bestemt kunstner må virksomheten da oppgi hvilke kvalifikasjoner kunstneren skal ha, og den må redegjøre for hvordan den vil gå fram for å få tilsatt en kunstner med disse kvalifikasjonene.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Norsk kulturråd fastsetter fristen for å søke om tilskudd. Søknader som er poststemplet eller levert etter utløpet av fristen, vurderes ikke uten at særlige hensyn tilsier det.</article></article><article class="legalArticle" data-lovdata-URL="LTI/forskrift/1998-10-01-1031/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Søknadsbehandling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Norsk kulturråd avgjør hvilke virksomheter som skal få tilskudd på bakgrunn av en skriftlig innstilling. Norsk kulturråd avgjør om innstillingen skal avgis av administrasjonen ved Norsk kulturråd eller av et utvalg som er oppnevnt av Norsk kulturråd.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Innstillingen skal omfatte de virksomhetene administrasjonen mener bør få tilskudd innenfor den ramme bevilgningen setter. I tillegg skal det, i den utstrekning det finnes kvalifiserte virksomheter, føres opp et antall reservekandidater som svarer til en tredjedel av de innstilte virksomhetene. Reservekandidatene føres opp i prioritert rekkefølge. Det skal gis en begrunnelse for innstillingene der de momenter som har vært utslagsgivende presiseres.</article></article><article class="legalArticle" data-lovdata-URL="LTI/forskrift/1998-10-01-1031/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rutiner for utbetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Norsk kulturråd betaler ut tilskuddene til virksomhetene i halvårlige terminer.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Første termin betales ut når Norsk kulturråd har mottatt en skriftlig melding som viser at virksomheten har tilsatt den kunstneren som er forutsatt i tilsagnet. Gjelder tilskuddet en ikke navngitt kunstner, må meldingen vise at virksomheten har tilsatt en kunstner med de kvalifikasjonene som ble forutsatt i tilsagnet.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Senere terminer betales ut etter anmodning fra virksomheten. Sammen med anmodningen må virksomheten sende en attestert og signert rapport som viser hvor mye virksomheten har betalt og hvor mye den eventuelt skylder i lønn, feriepenger og arbeidsgiveravgift for aspiranten den siste terminen. Eventuelt overskytende kommer til fradrag i den neste terminen.</article></article><article class="legalArticle" data-lovdata-URL="LTI/forskrift/1998-10-01-1031/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bortfall av tilskudd</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Dersom virksomhetene ikke får tilsatt den kunstneren det er søkt tilskudd for, bortfaller tilskuddet. Det samme gjelder når tilsagnet gjelder for en ikke navngitt kunstner, og virksomheten ikke har tilsatt en kunstner med de kvalifikasjonene som er forutsatt i tilsagnet innen den fristen som er gitt i tilsagnsbrevet. Norsk kulturråd kan i begge disse tilfellene tildele de ledige midlene på nytt etter en ny vurdering av de innkomne søknadene. Den virksomheten som først fikk tilsagnet, kan be om å bli tatt med i denne vurderingen for å tilsette en annen kunstner.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Dersom aspiranten slutter i stillingen før tilskuddsperioden er over, kan virksomheten be om Norsk kulturråds samtykke til å tilsette en annen kunstner i stillingen. Dersom Norsk kulturråd ikke gir slikt samtykke eller virksomheten av andre grunner ikke tilsetter en annen kunstner, bortfaller tilskuddet for den gjenstående del av tilskuddsperioden.</article></article><article class="legalArticle" data-lovdata-URL="LTI/forskrift/1998-10-01-1031/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilbakebetaling av tilskudd</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Tilskudd som ikke er brukt til lønn, feriepenger og arbeidsgiveravgift for en aspirant når tilskuddsperioden er over, skal tilskuddsmottakeren betale tilbake til Norsk kulturråd.</article></article><article class="legalArticle" data-lovdata-URL="LTI/forskrift/1998-10-01-1031/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Krav til rapportering fra tilskuddsmottaker</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Når stønadsperioden er over, skal tilskuddsmottakeren sende Norsk kulturråd en attestert og signert rapport som viser hvordan tilskuddet og aspirantstillingen er brukt. Rapporten må i tillegg til de opplysninger som er nevnt i § 9 tredje ledd andre punktum, gi opplysninger om hvilket arbeid aspiranten har utført.</article></article><article class="legalArticle" data-lovdata-URL="LTI/forskrift/1998-10-01-1031/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Norsk kulturråds vedtak kan påklages til Kulturdepartementet. Klagen skal sendes Norsk kulturråd. Kulturdepartementet kan ifølge Kronprinsregentens resolusjon av 20. november 1987 nr. 924 ikke overprøve Norsk kulturråds vedtak når det gjelder det faglige kunstneriske skjønn.</article></article><article class="legalArticle" data-lovdata-URL="LTI/forskrift/1998-10-01-1031/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Norsk kulturråd, Kulturdepartementet og Riksrevisjonen kan ifølge Stortingets bevilgningsreglement § 17 kontrollere at tilskuddet nyttes etter forutsetningene.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Norsk kulturråd skal kontrollere at mottatte rapporter er signert og attestert, og at midlene er nyttet i samsvar med forutsetningene.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Norsk kulturråd kan foreta stikkprøvekontroll for å prøve de dataene som ligger til grunn for de innsendte rapportene.</article></article><article class="legalArticle" data-lovdata-URL="LTI/forskrift/1998-10-01-1031/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Reaksjonsformer</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Dersom det viser seg at en tilskuddsmottaker har gitt uriktige opplysninger eller at tilskuddet ikke er benyttet i samsvar med forutsetningene, kan Kulturdepartementet eller Norsk kulturråd kreve hele eller deler av tilskuddet tilbakebetalt.</article></article><article class="legalArticle" data-lovdata-URL="LTI/forskrift/1998-10-01-1031/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Forskriften trer i kraft straks.</article></article></main></body></html>