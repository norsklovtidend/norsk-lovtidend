<main class="docMain" id="main-content">
<script type="text/javascript">
		var documentURL = "/dokument/LTI/forskrift/1998-09-16-936";
	</script>
<section aria-labelledby="toolHeader">
<h1 class="sr-only" id="toolHeader">Verktøylinje</h1>
<div class="fixed-header">
<div class="dropdown-wrap">
<div class="bgcDoc">
<p aria-hidden="true">Forskrift om statens stipend og garantiinntekter for kunstnere</p>
</div>
</div>
<a class="open-meta-list open-meta-list-dropdown"><i class="ss-icon ss-symbolicons-block"></i></a>
<ul class="meta-list">
<li>
<a aria-label="Skriv ut" class="tooltip-parent" data-placement="bottom" data-toggle="tooltip" href="javascript:print()" role="button" title="Skriv ut"><i aria-hidden="true" class="ss-icon ss-symbolicons-block">⎙</i></a>
</li>
<li>
<a aria-label="Del dokument" class="tooltip-parent share-dokument" data-id="https://lovdata.no/LTI/forskrift/1998-09-16-936" data-placement="bottom" data-toggle="tooltip" role="button" tabindex="0" title="Del dokument"><i aria-hidden="true" class="ss-icon ss-symbolicons-block"></i></a>
</li>
</ul>
<ul class="meta-list-dropdown">
<li class="mobile-only"><a><i class="ss-icon ss-symbolicons-block">⎙</i>Skriv ut</a></li>
<li><a class="share-dokument" data-id="https://lovdata.no/LTI/forskrift/1998-09-16-936" role="button" tabindex="0"><i aria-hidden="true" class="ss-icon ss-symbolicons-block"></i>Del dokument</a></li>
</ul>
</div>
</section>
<div class="outer-main-content specialDoc gazetteBorder">
<div class="docStatusBanner gazette"><p>Opprinnelig kunngjort versjon</p></div>
<div class="printDocStatusBanner gazette"><p>Opprinnelig kunngjort versjon</p></div>
<div class="lt-inner-main-content main-content">
<div class="header inner-max-width">
<p class="hjemmel small gray"></p>
</div>
<div class="map" id="map"></div>
<div id="maincolOneColumn"><div class="commentWidget desktop" id="lovdataDocument"><div class="lt-ajour-varsel"><a class="btn btn-default docView" href="/xml/LTI/sf-19980916-0936.xml" role="button" target="blank"><img alt="Dokument-ikon" class="freeBtnIcon" src="/resources/images/blue-document-node.png"/>XML-versjon</a><a class="reference btn btn-default docView" href="/SF/forskrift/1998-09-16-936">➦ Gå til ajourført versjon</a></div><div class="metaWrapper" id="documentMeta"><table class="metaTitle" style="width:100%"><tr><td class="metaTitleEmblem mediumIcons lightgray"><img alt="Norsk Lovtidend logo" src="/resources/images/document/lovtidend-skjold.png" style="background-size: 100%" width="40"/></td><td class="metaTitleText"><h1 aria-labelledby="docStatus">Forskrift om statens stipend og garantiinntekter for kunstnere.</h1></td></tr></table><table class="meta" style="width:100%"><tbody><tr class="odd"><th class="metafieldLabel">Dato</th><td class="metavalue morTableAlignLeft morTableVerticalAlignTop" id="metaField_dato">FOR-1998-09-16-936</td></tr><tr class="even"><th class="metafieldLabel">Departement</th><td class="metavalue morTableAlignLeft morTableVerticalAlignTop" id="metaField_departement">Kulturdepartementet</td></tr><tr class="odd"><th class="metafieldLabel">Publisert</th><td class="metavalue morTableAlignLeft morTableVerticalAlignTop" id="metaField_publisert">Avd I 1998 Nr. 18</td></tr><tr class="even"><th class="metafieldLabel">Ikrafttredelse</th><td class="metavalue morTableAlignLeft morTableVerticalAlignTop" id="metaField_ikraft">16.09.1998</td></tr><tr class="odd"><th class="metafieldLabel">Gjelder for</th><td class="metavalue morTableAlignLeft morTableVerticalAlignTop" id="metaField_gjelder">Norge</td></tr><tr class="even"><th class="metafieldLabel">Hjemmel</th><td class="metavalue morTableAlignLeft morTableVerticalAlignTop" id="metaField_hjemmel"><a class="reference" data-id="lov/1814-05-17/§75" href="/lov/1814-05-17/%C2%A775">LOV-1814-05-17-§75</a></td></tr><tr class="odd"><th class="metafieldLabel">Kunngjort</th><td class="metavalue morTableAlignLeft morTableVerticalAlignTop" id="metaField_kunngjort">11.11.1998</td></tr></tbody></table></div><div class="metaBottom"></div><hr class="red"/><div id="documentBody"><p class="morTag_mf small no-text-indent marg" data-uid="0">Fastsatt av Kulturdepartementet 16. september 1998 med hjemmel i stortingsvedtak av 19. juni 1997, sak nr. 12.</p><a class="namedAnchor" name="delI"></a><a class="namedAnchor" name="deli"></a><div class="morTag_b kapittel" data-id="KAPITTEL_1" data-level="1" data-refid="delI" id="KAPITTEL_1"><h2 class="">Del I. Generelt</h2><a class="namedAnchor" name="kap1"></a><div class="morTag_o kapittel" data-id="KAPITTEL_1-1" data-level="2" data-refid="kap1" id="KAPITTEL_1-1"><h3 class="">1. Statens stipend og garantiinntekter for kunstnere</h3><p class="morTag_a avsnitt" data-uid="0">Statens stipend- og garantiinntektsordning for kunstnere omfatter garantiinntekt, arbeidsstipend, arbeidsstipend for yngre/nyetablerte kunstnere, etableringsstipend, etableringsstipend for skjønnlitterære forfattere og oversettere, reise- eller studiestipend, vikarstipend, materialstipend og stipend for eldre fortjente kunstnere.</p><p class="morTag_a avsnitt" data-uid="0">Stipend for eldre fortjente kunstnere tildeles etter forslag fra en gruppe, forening eller organisasjon. Øvrige stipend og garantiinntekt tildeles etter søknad fra den enkelte kunstner.</p></div><a class="namedAnchor" name="kap2"></a><div class="morTag_o kapittel" data-id="KAPITTEL_1-2" data-level="2" data-refid="kap2" id="KAPITTEL_1-2"><h3 class="">2. Bevilgning og fordeling</h3><p class="morTag_a avsnitt" data-uid="0">Stortinget fastsetter hvert år bevilgningen til statens stipend og garantiinntekter for kunstnere. Departementet fastsetter, etter samråd med Utvalget for statens stipend og garantiinntekter for kunstnere, heretter kalt Utvalget, og forhandlingsberettigede organisasjoner, fordelingen av midlene mellom de ulike kunstnergruppene (kvotefordelingen).</p><p class="morTag_a avsnitt" data-uid="0">Størrelsen på arbeidsstipend og stipend for eldre fortjente kunstnere samt maksimalbeløp for garantiinntekt fastsettes av Stortinget i de årlige budsjettvedtak. For øvrige stipend fastsetter departementet et maksimumsbeløp for stipendene. Stipendkomiteene innstiller til de ulike stipendtypene etter skjønn og innenfor fastsatt maksimumsgrense.</p></div></div><a class="namedAnchor" name="delII"></a><a class="namedAnchor" name="delii"></a><div class="morTag_b kapittel" data-id="KAPITTEL_2" data-level="1" data-refid="delII" id="KAPITTEL_2"><h2 class="">Del II. Fellesbestemmelser</h2><a class="namedAnchor" name="kap3"></a><div class="morTag_o kapittel" data-id="KAPITTEL_2-1" data-level="2" data-refid="kap3" id="KAPITTEL_2-1"><h3 class="">3. Formål med ordningene</h3><p class="morTag_a avsnitt" data-uid="0">Stipend- og garantiinntektsordningen skal bidra til at målene i den statlige kunstnerpolitikken nås ved å legge forholdene til rette for at enkeltkunstnere, gjennom å motta direkte tilskudd fra staten, skal kunne bidra til et mangfoldig og nyskapende kunstliv.</p></div><a class="namedAnchor" name="kap4"></a><div class="morTag_o kapittel" data-id="KAPITTEL_2-2" data-level="2" data-refid="kap4" id="KAPITTEL_2-2"><h3 class="">4. Målgruppe</h3><p class="morTag_a avsnitt" data-uid="0">Statens stipend og garantiinntekt for kunstnere kan tildeles kunstnere som i hovedsak bor og har sitt virke i Norge. Når det anses som rimelig, kan det gjøres unntak fra regelen om å bo og virke i Norge.</p><p class="morTag_a avsnitt" data-uid="0">Stipendene gjelder ikke kunstnere i en grunnutdanningsfase.</p></div><a class="namedAnchor" name="kap5"></a><div class="morTag_o kapittel" data-id="KAPITTEL_2-3" data-level="2" data-refid="kap5" id="KAPITTEL_2-3"><h3 class="">5. Kriterier for tildeling</h3><p class="morTag_a avsnitt" data-uid="0">Ved tildeling av stipend og garantiinntekt skal det bare legges vekt på kunstnerisk aktivitet og kvalitet.</p><p class="morTag_a avsnitt" data-uid="0">Det skal ikke tas hensyn til kjønn, medlemskap i kunstnerorganisasjoner, eller religiøs eller politisk oppfatning. Alder skal/kan tas hensyn til bare i de tilfeller der departementet har fastsatt at det er/kan være kriterium for tildeling.</p><p class="morTag_a avsnitt" data-uid="0">Som hovedregel kan ikke samme kunstner få tildelt mer enn ett statlig stipend samme år. Mottakere av garantiinntekt, arbeidsstipend og arbeidsstipend for yngre/nyetablerte kunstnere kan likevel få tildelt reise- eller studiestipend, materialstipend og utstillingsstipend.<sup class="fotnoteref" id="fotnoteref_1">​*</sup> Mottakere av arbeidsstipend for yngre/nyetablerte kunstnere kan også få tildelt etableringsstipend.</p><table class="textList fotnote avsnitt liste" style="width:100%"><tr><td class="morTag_fn fotnoteNummer" data-id="fotnote_*"><span class="namedAnchor" data-id="fotnoteNummer_1"></span>*</td><td class="fotnote" data-id="fotnoteContent_1"><span class="namedAnchor" data-id="fotnoteContent_1"></span>Utstillingsstipend er en statlig vederlagsordning som skal gi billedkunstnere, kunsthåndverkere og fotografer bedre betingelser i deres arbeid med utstillinger, samt heve kvaliteten og styrke profesjonaliteten i utstillingsvirksomheten i kommuner og fylker. Ordningen forvaltes av Norsk Kulturråd.</td></tr></table></div><a class="namedAnchor" name="kap6"></a><div class="morTag_o kapittel" data-id="KAPITTEL_2-4" data-level="2" data-refid="kap6" id="KAPITTEL_2-4"><h3 class="">6. Kunngjøring, søknadsfrist</h3><p class="morTag_a avsnitt" data-uid="0">Stipend og garantiinntekter kunngjøres i Norsk Lysningsblad, med henvisningsannonse i dagspressen.</p><p class="morTag_a avsnitt" data-uid="0">Søknadsfrist er 15. oktober hvert år.</p><p class="morTag_a avsnitt" data-uid="0">Søknader som er poststemplet eller levert etter søknadsfristen, blir ikke behandlet og returneres til søkeren. Søknad sendt med faks eller elektronisk post godtas ikke.</p></div><a class="namedAnchor" name="kap7"></a><div class="morTag_o kapittel" data-id="KAPITTEL_2-5" data-level="2" data-refid="kap7" id="KAPITTEL_2-5"><h3 class="">7. Krav til søknadens innhold og form</h3><p class="morTag_a avsnitt" data-uid="0">Det skal søkes på fastsatt søknadsskjema. Søknaden må være fullstendig utfylt med fyllestgjørende begrunnelse og undertegnet med originalunderskrift.</p><p class="morTag_a avsnitt" data-uid="0">Standarddokumentasjon for personnummer m.v. er siste års ligningsattest som skal vedlegges søknaden.</p><p class="morTag_a avsnitt" data-uid="0">For billedkunstnere, kunsthåndverkere og fotografer som søker stipend, er det i tillegg et vilkår at søkeren sender arbeider til stipendutstillinger.</p></div><a class="namedAnchor" name="kap8"></a><div class="morTag_o kapittel" data-id="KAPITTEL_2-6" data-level="2" data-refid="kap8" id="KAPITTEL_2-6"><h3 class="">8. Søknadsbehandling, innstilling og tildeling</h3><p class="morTag_a avsnitt" data-uid="0">Utvalget tildeler stipend og garantiinntekter etter innstilling fra sakkyndige komiteer oppnevnt av kunstnerorganisasjonene.</p><p class="morTag_a avsnitt" data-uid="0">Utvalgets sekretariat mottar og registrerer søknader, forbereder de saker som skal opp på Utvalgets møter og iverksetter Utvalgets vedtak.</p><p class="morTag_a avsnitt" data-uid="0">Søknader fra billedkunstnere, kunsthåndverkere og fotografer mottas og registreres i henholdsvis Norske Billedkunstnere, Norske Kunsthåndverkere og Forbundet Frie Fotografer.</p><p class="morTag_a avsnitt" data-uid="0">Arbeidet skal følge forvaltningslovens bestemmelser om saksbehandling, herunder habilitet, taushetsplikt og veiledningsplikt. Det vises til egen veiledning til stipendkomiteene.<span class="break"> </span></p><p class="morTag_am no-text-indent avsnitt" data-uid="0">8.1 <em class="">Utvalget for statens stipend og garantiinntekter for kunstnere</em></p><p class="morTag_a avsnitt" data-uid="0">Utvalget består av fem faste medlemmer. Staten v/Kulturdepartementet oppnevner tre, blant disse lederen og nestlederen, og Norges Kunstnerråd oppnevner to.</p><p class="morTag_a avsnitt" data-uid="0">For hvert medlem kan Kulturdepartementet og Norges Kunstnerråd oppnevne inntil to varamedlemmer.</p><p class="morTag_a avsnitt" data-uid="0">Utvalgets medlemmer og varamedlemmer oppnevnes for fire år.</p><p class="morTag_a avsnitt" data-uid="0">For gyldig vedtak kreves at fire av fem medlemmer er til stede, av disse begge kunstnerrepresentantene eller deres varamedlemmer. Av statens representanter må lederen eller nestlederen møte.</p><p class="morTag_a avsnitt" data-uid="0">Lederen, eventuelt nestlederen hvis lederen har forfall, har dobbeltstemme ved stemmelikhet.</p><p class="morTag_a avsnitt" data-uid="0">Utvalget skal veilede stipendkomiteene om prinsippene for forsvarlig saksbehandling og så langt det er mulig føre tilsyn med at prinsippene følges. Utvalget kan utarbeide utfyllende retningslinjer for stipendkomiteenes arbeid.</p><p class="morTag_a avsnitt" data-uid="0">Utvalget skal tildele stipend og garantiinntekter etter innstilling fra sakkyndige stipendkomiteer. Utvalget skal påse at lovanvendelse og saksbehandling er korrekt.</p><p class="morTag_a avsnitt" data-uid="0">Utvalget kan ikke fravike stipendkomiteenes kunstneriske vurderinger.</p><p class="morTag_a avsnitt" data-uid="0">Standardbegrunnelse vil bli gitt til søkere som får avslag.</p><p class="morTag_a avsnitt" data-uid="0">Utvalget skal føre protokoll fra sine møter. Av protokollen skal det fremgå</p><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">a)</td><td class="morTableVerticalAlignTop morTableAlignLeft">når møtene er holdt</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">b)</td><td class="morTableVerticalAlignTop morTableAlignLeft">hvem som var til stede</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">c)</td><td class="morTableVerticalAlignTop morTableAlignLeft">habilitet</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">d)</td><td class="morTableVerticalAlignTop morTableAlignLeft">hvilke innstillinger som er behandlet</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">e)</td><td class="morTableVerticalAlignTop morTableAlignLeft">resultatet av behandlingen</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">f)</td><td class="morTableVerticalAlignTop morTableAlignLeft">hva som for øvrig måtte være behandlet.</td></tr></table><p class="morTag_a avsnitt" data-uid="0">Utskrift av protokoll og oversikt over tildelingene sendes til Kulturdepartementet til orientering.<span class="break"> </span></p><p class="morTag_am no-text-indent avsnitt" data-uid="0">8.2 <em class="">Sakkyndige stipendkomiteer</em><span class="break"> </span></p><p class="morTag_am no-text-indent avsnitt" data-uid="0">8.2.1 <em class="">Generelt</em></p><p class="morTag_a avsnitt" data-uid="0">Stipendkomiteene er faglige sakkyndige organer for Utvalget. De innstiller til stipend og garantiinntekt samt innstiller til Utvalget om fortsatt opprettholdelse eller bortfall av garantiinntekten. Stipendkomiteene avgir uttalelse til Utvalget ved søknader om omdisponering av allerede tildelte stipend og avgir også uttalelse til Utvalget i klagesaker.</p><p class="morTag_a avsnitt" data-uid="0">Stipendkomiteer oppnevnes for et tidsrom på inntil tre år av kunstnerorganisasjonenes generalforsamlinger, årsmøter eller annen innretning som organisasjonene anser som høyeste fungerende myndighet i slike saker.</p><p class="morTag_a avsnitt" data-uid="0">For kunstnergrupper der det ikke utpeker seg noen representativ organisasjon med nødvendig sakkyndighet, kan den innstillende komite oppnevnes av Norges Kunstnerråd eller en tilsvarende samorganisasjon for kunstnerorganisasjonene. Det samme gjelder hvis en kunstnerorganisasjon ikke oppnevner sakkyndig komite innen fastsatt frist, eller hvis innstillingen ikke avgis i samsvar med vedtektene og de retningslinjene som gjelder for stipendkomiteens arbeid.</p><p class="morTag_a avsnitt" data-uid="0">Stipendkomiteene skal bestå av minst tre medlemmer, eventuelt med varamedlemmer.</p><p class="morTag_a avsnitt" data-uid="0">Stipendkomiteene er beslutningsdyktige når minst tre medlemmer eller deres varamedlemmer deltar. Varamedlemmer har bare stemmerett hvis de erstatter et av medlemmene.<span class="break"> </span></p><p class="morTag_am no-text-indent avsnitt" data-uid="0">8.2.2 <em class="">Innstillingskriterier</em></p><p class="morTag_a avsnitt" data-uid="0">Stipendkomiteene skal innstille søkere på grunnlag av en skjønnsmessig vurdering av kunstnerisk kvalitet og aktivitet og i samsvar med gjeldende retningslinjer.<span class="break"> </span></p><p class="morTag_am no-text-indent avsnitt" data-uid="0">8.2.3 <em class="">Saksbehandlingen</em></p><p class="morTag_a avsnitt" data-uid="0">Søknader som stipendkomiteene mener faller utenfor sitt område, må straks returneres til Utvalgets sekretariat.</p><p class="morTag_a avsnitt" data-uid="0">Stipendkomiteene avgir skriftlige innstillinger til Utvalget. Det skal gis en kortfattet begrunnelse for innstillingene for hver person, der de momenter som har vært utslagsgivende, presiseres.</p><p class="morTag_a avsnitt" data-uid="0">Stipendkomiteene skal føre protokoll fra sine innstillingsmøter. Av protokollen skal det fremgå:</p><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">a)</td><td class="morTableVerticalAlignTop morTableAlignLeft">når møtene er holdt</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">b)</td><td class="morTableVerticalAlignTop morTableAlignLeft">hvem som var til stede</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">c)</td><td class="morTableVerticalAlignTop morTableAlignLeft">habilitet</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">d)</td><td class="morTableVerticalAlignTop morTableAlignLeft">antall søknader som er innkommet og behandlet</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">e)</td><td class="morTableVerticalAlignTop morTableAlignLeft">innstilte søkere i prioritert rekkefølge, inklusive inntil tre reservekandidater</td></tr></table><table class="morTag_n leftMargin_1 listeItem avsnitt no-text-indent" data-level="1" style="width:100%"><tr><td class="morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5" data-level="1">f)</td><td class="morTableVerticalAlignTop morTableAlignLeft">søknader som blir avvist behandlet, med begrunnelse for avvisningen.</td></tr></table><p class="morTag_a avsnitt" data-uid="0">Utskrift av protokollen sendes Utvalget sammen med innstillingene.</p><p class="morTag_a avsnitt" data-uid="0">Stipendkomiteenes innstillinger skal være konfidensielle inntil Utvalget har truffet avgjørelse om tildeling, og denne avgjørelse er offentliggjort. Innstillingen forblir konfidensiell når det gjelder reservekandidater.</p></div><a class="namedAnchor" name="kap9"></a><div class="morTag_o kapittel" data-id="KAPITTEL_2-7" data-level="2" data-refid="kap9" id="KAPITTEL_2-7"><h3 class="">9. Klageadgang</h3><p class="morTag_a avsnitt" data-uid="0">Utvalgets vedtak kan påklages til Kulturdepartementet. Klagen skal sendes til Utvalget.</p><p class="morTag_a avsnitt" data-uid="0">Det er ikke adgang til å klage over det kunstneriske skjønn, jf. kongelig <a class="reference" data-id="forskrift/1987-11-20-924" href="/forskrift/1987-11-20-924">resolusjon av 20. november 1987 nr. 924</a>.</p><p class="morTag_a avsnitt" data-uid="0">Utvalget behandler klagen og kan omgjøre sitt vedtak. Dersom Utvalget opprettholder det opprinnelige vedtaket, sendes Utvalgets anbefaling til Kulturdepartementet.</p><p class="morTag_a avsnitt" data-uid="0">Søkere som får sin søknad avvist, har klagerett på avvisningsvedtaket, jf. <a class="reference" data-id="lov/1967-02-10/§2" href="/lov/1967-02-10/%C2%A72">forvaltningsloven § 2</a>, tredje ledd og <a class="reference" data-id="lov/1967-02-10/kapvi" href="/lov/1967-02-10/kapvi">forvaltningsloven kap VI</a>.</p></div><a class="namedAnchor" name="kap10"></a><div class="morTag_o kapittel" data-id="KAPITTEL_2-8" data-level="2" data-refid="kap10" id="KAPITTEL_2-8"><h3 class="">10. Krav til rapportering og oppfølging</h3><p class="morTag_a avsnitt" data-uid="0">Personer som er tildelt garantiinntekt eller kunstnerstipend har plikt til å sende rapport om bruken av stipendet/garantiinntekten til Utvalget. Rapportering skal skje på fastsatt skjema og til fastsatt tidspunkt.</p><p class="morTag_a avsnitt" data-uid="0">Sekretariatet for Utvalget foretar en generell formalia- og rimelighetskontroll av rapportene, det vil si en kontroll av at mottatte rapportskjemaer er utfylt og signert. Videre gjennomgår sekretariatet rapportene for å vurdere om bruken av stipendet/garantiinntekten er gjennomført etter forutsetningen for tildelingen. Sekretariatets kontroll baserer seg på de opplysninger som er gitt av stipend/garantiinntektsmottakeren.</p></div><a class="namedAnchor" name="kap11"></a><div class="morTag_o kapittel" data-id="KAPITTEL_2-9" data-level="2" data-refid="kap11" id="KAPITTEL_2-9"><h3 class="">11. Konsekvenser ved misvisende informasjon eller manglende overholdelse av betingelser</h3><p class="morTag_a avsnitt" data-uid="0">Dersom rapporteringsplikten ikke overholdes, stanses utbetaling av stipend//garantiinntekt inntil rapporteringsplikten er overholdt. Garantiinntektsinnehavere og stipendiater som unnlater å sende inn rapport, kan etter beslutning i Utvalget tape retten til å opprettholde stipend og garantiinntekt.</p><p class="morTag_a avsnitt" data-uid="0">Dersom oppgitt informasjon er misvisende eller betingelsene for å motta stipend eller garantiinntekt ikke overholdes, kan hele eller deler av stipendet/garantiinntekten kreves tilbakebetalt. Slike forhold vil også kunne få betydning for eventuell tildeling av nye stipend.</p><p class="morTag_a avsnitt" data-uid="0">Rapporteringsplikten gjelder ikke for stipend for eldre fortjente kunstnere.</p><p class="morTag_a avsnitt" data-uid="0">I henhold til Stortingets bevilgningsreglement § 17 kan departementet og/eller Riksrevisjonen iverksette kontroll med at statsmidler som ytes som tilskudd eller bidrag til offentlig eller privat virksomhet, anvendes etter forutsetningene.</p></div><a class="namedAnchor" name="kap12"></a><div class="morTag_o kapittel" data-id="KAPITTEL_2-10" data-level="2" data-refid="kap12" id="KAPITTEL_2-10"><h3 class="">12. Utsettelse/endret bruk av stipend</h3><p class="morTag_a avsnitt" data-uid="0">Stipendmottakere kan i særskilte tilfeller søke om utsettelse/endret bruk av stipend. Søknaden sendes Utvalget.</p></div></div><a class="namedAnchor" name="delIII"></a><a class="namedAnchor" name="deliii"></a><div class="morTag_b kapittel" data-id="KAPITTEL_3" data-level="1" data-refid="delIII" id="KAPITTEL_3"><h2 class="">Del III. Særlige bestemmelser om de enkelte stipend og om garantiinntekt</h2><a class="namedAnchor" name="kap13"></a><div class="morTag_o kapittel" data-id="KAPITTEL_3-1" data-level="2" data-refid="kap13" id="KAPITTEL_3-1"><h3 class="">13. Arbeidsstipend</h3><p class="morTag_am no-text-indent avsnitt" data-uid="0">13.1 <em class="">Formål</em></p><p class="morTag_a avsnitt" data-uid="0">Arbeidsstipend skal gi kunstnere anledning til å arbeide med prosjekt eller fordypningsoppgaver for å videreutvikle sitt kunstneriske virke.</p><p class="morTag_a avsnitt" data-uid="0">Arbeidsstipend skal også kunne gi ballettdansere, som ikke lenger kan fortsette som aktive dansere, en mulighet til omskolering.<span class="break"> </span></p><p class="morTag_am no-text-indent avsnitt" data-uid="0">13.2 <em class="">Varighet</em></p><p class="morTag_a avsnitt" data-uid="0">Arbeidsstipend tildeles for fra ett til fem år. Ved fastsettelse av stipendets varighet skal det hovedsakelig legges vekt på søkers begrunnelse i søknaden.<span class="break"> </span></p><p class="morTag_am no-text-indent avsnitt" data-uid="0">13.3 <em class="">Fornyelse av stipend</em></p><p class="morTag_a avsnitt" data-uid="0">Dersom det er særskilte grunner for at kunstneren bør få fornyet sitt arbeidsstipend, kan dette vurderes etter særskilt begrunnelse fra søker og stipendkomite. Slik fornyelse behandles av Utvalget.<span class="break"> </span></p><p class="morTag_am no-text-indent avsnitt" data-uid="0">13.4 <em class="">Andre arbeidsforhold</em></p><p class="morTag_a avsnitt" data-uid="0">Kunstnere som mottar arbeidsstipend, kan ikke være tilsatt i varig arbeidsforhold hvis stillingen overstiger 50%. Kunstner som tildeles arbeidsstipend, kan om nødvendig fortsette i full stilling i åtte måneder regnet fra 1. januar i tildelingsåret. Kunstnere som tildeles arbeidsstipend, og som ved tildelingen er beskjeftiget i varig arbeidsforhold i mer enn 50% av full stilling, må fremlegge dokumentasjon fra arbeidsgiver om reduksjon av stillingen. Stipendmottaker har plikt til å informere om at eventuelle arbeidsforhold er i overensstemmelse med retningslinjene.<span class="break"> </span></p><p class="morTag_am no-text-indent avsnitt" data-uid="0">13.5 <em class="">Krav til rapportering</em></p><p class="morTag_a avsnitt" data-uid="0">Arbeidsstipendiater plikter å sende årlig rapport som redegjør for den kunstneriske aktiviteten i stipendåret. Opplysningene gis på fastsatt skjema innen 15. oktober hvert år. Unnlater kunstneren å gjøre dette, vil stipendet bli holdt tilbake inntil forholdet er brakt i orden. For siste året i en stipendperiode og for arbeidsstipend tildelt for ett år, skal arbeidsstipendiaten sende en kortfattet rapport om hvorledes stipendet er benyttet senest tre måneder etter at stipendperioden er utløpt. Rapporten gis på fastsatt skjema.<span class="break"> </span></p><p class="morTag_am no-text-indent avsnitt" data-uid="0">13.6 <em class="">Permisjoner ved fødsel/adopsjon</em></p><p class="morTag_a avsnitt" data-uid="0">Arbeidsstipendiater har i forbindelse med graviditet og fødsel rett til permisjon fra arbeidsstipendet. For permisjonens varighet vises til <a class="reference" data-id="lov/1997-02-28-19/§14-7" href="/lov/1997-02-28-19/%C2%A714-7">folketrygdloven § 14-7</a> første ledd, men med den begrensning at permisjon ikke gis for mindre enn 12 uker eller mer enn 52 uker. Stipendet forskyves tilsvarende den uttatte permisjon.</p><p class="morTag_a avsnitt" data-uid="0">Tilsvarende rett gis ved adopsjon, jf. <a class="reference" data-id="lov/1997-02-28-19/§14-16" href="/lov/1997-02-28-19/%C2%A714-16">folketrygdloven § 14-16</a> første ledd, med tilsvarende begrensning som ved fødsel.</p><p class="morTag_a avsnitt" data-uid="0">Melding om permisjon må sendes Utvalget for statens stipend og garantiinntekter for kunstnere v/sekretariatet senest sju uker før forventet fødsel/omsorgsovertagelse ved adopsjon. Der forhold ved fødsel eller adopsjon umuliggjør overholdelse av meldefristen, kan denne fravikes. Det må umiddelbart etter fødselen/omsorgsovertagelsen meldes fra til sekretariatet om permisjonens varighet, jf. ovenfor. Valget treffes en gang for alle, og må være overensstemmende med det valg som er meldt folketrygden/annen arbeidsgiver. I særskilte dokumenterte tilfeller kan valget endres.</p><p class="morTag_a avsnitt" data-uid="0">En far med arbeidsstipend har anledning til å dele fødsels-/adopsjonspermisjonen med moren. For å oppnå utsettelse i stipendutbetalingen, må han ta ut permisjon i minimum 12 uker, men ikke ut over det som er fastsatt i <a class="reference" data-id="lov/1997-02-28-19/§14-9" href="/lov/1997-02-28-19/%C2%A714-9">folketrygdloven § 14-9</a> første og annet ledd. For melding om dette vises det til forrige avsnitt.<span class="break"> </span></p><p class="morTag_am no-text-indent avsnitt" data-uid="0">13.7 <em class="">Utbetaling</em></p><p class="morTag_a avsnitt" data-uid="0">Stipendet er å regne som skattepliktig arbeidsinntekt og blir utbetalt i månedlige rater. Staten betaler arbeidsgiveravgift til folketrygden.</p></div><a class="namedAnchor" name="kap14"></a><div class="morTag_o kapittel" data-id="KAPITTEL_3-2" data-level="2" data-refid="kap14" id="KAPITTEL_3-2"><h3 class="">14. Arbeidsstipend for yngre/nyetablerte kunstnere</h3><p class="morTag_am no-text-indent avsnitt" data-uid="0">14.1 <em class="">Formål</em></p><p class="morTag_a avsnitt" data-uid="0">Arbeidsstipendet skal gi yngre/nyetablerte kunstnere i etableringsfasen anledning til å utvikle seg kunstnerisk og sette dem bedre i stand til å leve av sitt virke som kunstner.<span class="break"> </span></p><p class="morTag_am no-text-indent avsnitt" data-uid="0">14.2 <em class="">Varighet</em></p><p class="morTag_a avsnitt" data-uid="0">Arbeidsstipendene blir tildelt for fra ett til tre år. Ved tildelingen skal det legges vekt på det kunstneriske nivået og planen for hva stipendtiden skal brukes til.<span class="break"> </span></p><p class="morTag_am no-text-indent avsnitt" data-uid="0">14.3 <em class="">Fornyelse av stipend</em></p><p class="morTag_a avsnitt" data-uid="0">En kunstner som har fått stipend for ett eller to år, kan søke om forlengelse inntil i alt tre år. Søknad om forlengelse vil bli vurdert på lik linje med andre søknader og i konkurranse med dem.<span class="break"> </span></p><p class="morTag_am no-text-indent avsnitt" data-uid="0">14.4 <em class="">Målgruppe/vilkår for tildeling</em></p><p class="morTag_a avsnitt" data-uid="0">Ordningen er opprettet for kunstnere som ikke er over 35 år det året søknaden sendes inn. Det kan gjøres unntak i særskilte tilfeller.</p><p class="morTag_a avsnitt" data-uid="0">Søkere må kunne dokumentere et godt kunstnerisk nivå.<span class="break"> </span></p><p class="morTag_am no-text-indent avsnitt" data-uid="0">14.5 <em class="">Andre arbeidsforhold</em></p><p class="morTag_a avsnitt" data-uid="0">Punkt 13.4 gjelder tilsvarende.<span class="break"> </span></p><p class="morTag_am no-text-indent avsnitt" data-uid="0">14.6 <em class="">Krav til rapportering</em></p><p class="morTag_a avsnitt" data-uid="0">Punkt 13.5 gjelder tilsvarende.<span class="break"> </span></p><p class="morTag_am no-text-indent avsnitt" data-uid="0">14.7 <em class="">Permisjoner ved fødsel/adopsjon</em></p><p class="morTag_a avsnitt" data-uid="0">Punkt 13.6 gjelder tilsvarende.<span class="break"> </span></p><p class="morTag_am no-text-indent avsnitt" data-uid="0">14.8 <em class="">Utbetaling</em></p><p class="morTag_a avsnitt" data-uid="0">Punkt 13.7 gjelder tilsvarende.</p></div><a class="namedAnchor" name="kap15"></a><div class="morTag_o kapittel" data-id="KAPITTEL_3-3" data-level="2" data-refid="kap15" id="KAPITTEL_3-3"><h3 class="">15. Etableringsstipend</h3><p class="morTag_am no-text-indent avsnitt" data-uid="0">15.1 <em class="">Formål/målgruppe</em></p><p class="morTag_a avsnitt" data-uid="0">Etableringsstipend skal gis til kunstnere som er under 40 år, og som er i ferd med å etablere seg. Det skal benyttes til å dekke investeringskostnader.</p><p class="morTag_a avsnitt" data-uid="0">Kunstnere som ønsker å etablere seg utenfor de største byene kan prioriteres.<span class="break"> </span></p><p class="morTag_am no-text-indent avsnitt" data-uid="0">15.2 <em class="">Betingelse for søknad og tildeling</em></p><p class="morTag_a avsnitt" data-uid="0">Etableringsstipend skal normalt tildeles kun én gang til samme kunstner innenfor samme kunstuttrykk.<span class="break"> </span></p><p class="morTag_am no-text-indent avsnitt" data-uid="0">15.3 <em class="">Utbetaling</em></p><p class="morTag_a avsnitt" data-uid="0">Hele stipendbeløpet utbetales under ett direkte til kunstneren så raskt som mulig etter tilsagn om stipend. Det trekkes ikke skatt av stipendet, men det er oppgavepliktig.</p></div><a class="namedAnchor" name="kap16"></a><div class="morTag_o kapittel" data-id="KAPITTEL_3-4" data-level="2" data-refid="kap16" id="KAPITTEL_3-4"><h3 class="">16. Etableringsstipend for skjønnlitterære forfattere og oversettere</h3><p class="morTag_am no-text-indent avsnitt" data-uid="0">16.1 <em class="">Formål/målgruppe</em></p><p class="morTag_a avsnitt" data-uid="0">Stipendet skal primært gå til yngre forfattere, dramatikere og oversettere som er i en etableringsfase. Søkere bør likevel kunne vise til en viss litterær produksjon.<span class="break"> </span></p><p class="morTag_am no-text-indent avsnitt" data-uid="0">16.2 <em class="">Betingelse for søknad og tildeling</em></p><p class="morTag_a avsnitt" data-uid="0">Som for etableringsstipend, jf. 15.2.<span class="break"> </span></p><p class="morTag_am no-text-indent avsnitt" data-uid="0">16.3 <em class="">Utbetaling</em></p><p class="morTag_a avsnitt" data-uid="0">Som for etableringsstipend, jf. 15.3.</p></div><a class="namedAnchor" name="kap17"></a><div class="morTag_o kapittel" data-id="KAPITTEL_3-5" data-level="2" data-refid="kap17" id="KAPITTEL_3-5"><h3 class="">17. Vikarstipend</h3><p class="morTag_am no-text-indent avsnitt" data-uid="0">17.1 <em class="">Formål/målgruppe</em></p><p class="morTag_a avsnitt" data-uid="0">Vikarstipend skal gi kunstnere i fastlønnet stilling anledning til å få permisjon med lønn i kortere perioder for å kunne drive med kunstnerisk virke på heltid. Stipendet skal dekke reelle vikarutgifter for arbeidsgiver, inklusive arbeidsgiveravgift.<span class="break"> </span></p><p class="morTag_am no-text-indent avsnitt" data-uid="0">17.2 <em class="">Betingelse for å motta stipend</em></p><p class="morTag_a avsnitt" data-uid="0">Søkerens arbeidsgiver må bekrefte at stipendmottakeren er ansatt og bekrefte at det er gitt permisjon med lønn fra stillingen.<span class="break"> </span></p><p class="morTag_am no-text-indent avsnitt" data-uid="0">17.3 <em class="">Utbetaling</em></p><p class="morTag_a avsnitt" data-uid="0">Stipendet utbetales til arbeidsgiver etter anmodning.</p></div><a class="namedAnchor" name="kap18"></a><div class="morTag_o kapittel" data-id="KAPITTEL_3-6" data-level="2" data-refid="kap18" id="KAPITTEL_3-6"><h3 class="">18. Reise- eller studiestipend</h3><p class="morTag_am no-text-indent avsnitt" data-uid="0">18.1 <em class="">Formål</em></p><p class="morTag_a avsnitt" data-uid="0">Reise- eller studiestipendet skal gi mulighet til reiser eller til studier som kunstneren har nytte av i sitt kunstneriske virke.<span class="break"> </span></p><p class="morTag_am no-text-indent avsnitt" data-uid="0">18.2 <em class="">Utbetaling</em></p><p class="morTag_a avsnitt" data-uid="0">Som for etableringsstipend, jf. 15.3.</p></div><a class="namedAnchor" name="kap19"></a><div class="morTag_o kapittel" data-id="KAPITTEL_3-7" data-level="2" data-refid="kap19" id="KAPITTEL_3-7"><h3 class="">19. Materialstipend</h3><p class="morTag_am no-text-indent avsnitt" data-uid="0">19.1 <em class="">Formål</em></p><p class="morTag_a avsnitt" data-uid="0">Materialstipend skal gå til innkjøp av materialer knyttet til den kunstneriske virksomheten.<span class="break"> </span></p><p class="morTag_am no-text-indent avsnitt" data-uid="0">19.2 <em class="">Utbetaling</em></p><p class="morTag_a avsnitt" data-uid="0">Som for etableringsstipend, jf. 15.3.</p></div><a class="namedAnchor" name="kap20"></a><div class="morTag_o kapittel" data-id="KAPITTEL_3-8" data-level="2" data-refid="kap20" id="KAPITTEL_3-8"><h3 class="">20. Garantiinntekt</h3><p class="morTag_am no-text-indent avsnitt" data-uid="0">20.1 <em class="">Formål</em></p><p class="morTag_a avsnitt" data-uid="0">Garantiinntekten skal gi kunstnerne økonomisk trygghet og mulighet til å kunne ha kunstnerisk aktivitet som sin hovedbeskjeftigelse.<span class="break"> </span></p><p class="morTag_am no-text-indent avsnitt" data-uid="0">20.2 <em class="">Betingelse for søknad/tildeling</em></p><p class="morTag_a avsnitt" data-uid="0">Statens garantiinntekt for kunstnere kan tildeles yrkesaktiv kunstner som gjennom noen års virksomhet har ytt en kvalitetsmessig verdifull innsats.</p><p class="morTag_a avsnitt" data-uid="0">Ved tildeling av garantiinntekt skal det bare legges vekt på søkerens kunstneriske innsats, dens omfang og den kunstneriske kvalitet, jf. for øvrig punkt 5 i Del II Fellesbestemmelser.<span class="break"> </span></p><p class="morTag_am no-text-indent avsnitt" data-uid="0">20.3 <em class="">Garantiinntektens størrelse</em></p><p class="morTag_a avsnitt" data-uid="0">Garantiinntektens maksimumsbeløp skal til enhver tid tilsvare et beløp i statens regulativ og fastsettes hvert år i forbindelse med Stortingets budsjettbehandling.<span class="break"> </span></p><p class="morTag_am no-text-indent avsnitt" data-uid="0">20.4 <em class="">Beregning av garantiinntekt til utbetaling</em></p><p class="morTag_a avsnitt" data-uid="0">Maksimumsbeløpet utbetales de kunstnere som er tildelt garantiinntekt og som ikke har egeninntekt. For kunstnere som har hatt egeninntekt, reduseres utbetalingen av garantiinntekt med 65% av egeninntekten.</p><p class="morTag_a avsnitt" data-uid="0">Egeninntekten fastsettes på bakgrunn av alminnelig inntekt (nettoinntekt) to år før garantiinntektsåret. Egeninntekt er kunstnerens alminnelige inntekt (nettoinntekt) ved skatteligningen, med fradrag av utbetalt garantiinntekt eller statens arbeidsstipend i vedkommende inntektsår.</p><p class="morTag_a avsnitt" data-uid="0">Ved overgang fra fast lønnet stilling til garantiinntekt eller hvis alminnelig inntekt (nettoinntekten) i garantiinntektsåret reduseres med 40% eller mer i forhold til inntekten to år før garantiinntektsåret, kan egeninntekten justeres i forhold til dette. Justering skal også skje om kunstneren i garantiinntektsåret går inn i fast lønnet stilling.</p><p class="morTag_a avsnitt" data-uid="0">Kunstneren skal straks underrette sekretariatet for Utvalget om overgang til fast stilling.</p><p class="morTag_a avsnitt" data-uid="0">Ved opphør av stilling eller overgang til lavere stillingsprosent kreves dokumentasjon fra arbeidsgiver.</p><p class="morTag_a avsnitt" data-uid="0">Ved forventet endring i inntekt (40% eller mer) foretas justert beregning av egeninntekt ut fra det kunstneren selv oppgir som forventet egeninntekt. Kunstneren må begrunne hvorfor inntekten var ekstraordinært høy i inntektsåret. Det foretas et etteroppgjør når utbetalingsårets ligningsresultat er kjent (to år senere). Regelen om forventet inntekt kan maksimalt benyttes to år etter hverandre og ikke senere enn det året man fyller 64 år.</p><p class="morTag_a avsnitt" data-uid="0">Utbetaling skal heller ikke skje dersom en kunstner går over i fast lønnet stilling med en årslønn som overstiger det dobbelte av garantiinntektens maksimumsbeløp.<span class="break"> </span></p><p class="morTag_am no-text-indent avsnitt" data-uid="0">20.5 <em class="">Varighet</em></p><p class="morTag_a avsnitt" data-uid="0">En kunstner som er tildelt statens garantiinntekt for kunstnere, beholder retten til denne inntekt inntil vedkommende når folketrygdens pensjonsalder, med mindre retten til garantiinntekt tapes etter reglene i <a class="reference" data-id="forskrift/1998-09-16-936/kap10" href="/forskrift/1998-09-16-936/kap10">punkt 10 og</a> <a class="reference" data-id="forskrift/1998-09-16-936/kap11" href="/forskrift/1998-09-16-936/kap11">11</a>. Garantiinntekt kommer til utbetaling også under sykdom som berettiger til sykepenger. Staten har til gjengjeld rett til overfor trygdemyndighetene å kreve sykepengene utbetalt direkte til seg. Blir kunstnere berettiget til annen stønad fra folketrygden som er ment helt eller delvis å erstatte garantiinntekten, faller garantiinntekten bort i samme utstrekning for den perioden stønaden gjelder. Dersom det blir vedtatt at garantiinntektsordningen skal opphøre eller begrenses, skal de kunstnere som innehar garantiinntekt og berøres av forholdet, på annen måte gis tilfredsstillende støtte frem til folketrygdens pensjonsalder, såfremt de for øvrig ville oppfylt kravene til garantiinntekt.<span class="break"> </span></p><p class="morTag_am no-text-indent avsnitt" data-uid="0">20.6 <em class="">Betingelse for å motta garantiinntekt, krav til rapportering</em></p><p class="morTag_a avsnitt" data-uid="0">For å beholde rett til å motta garantiinntekt, må kunstneren være yrkesaktiv som kunstner. Når det er gått fem år fra tildelingen av garantiinntekt til en kunstner, og senere hvert tredje år, foretas en vurdering av om vedkommende fortsatt kan anses som yrkesaktiv kunstner. Slik vurdering kan også ellers skje når det finnes særlig grunn til det. Vurderingen foretas av Utvalget etter innstilling fra sakkyndige komiteer som nevnt i punkt 8.2.</p><p class="morTag_a avsnitt" data-uid="0">Finner Utvalget at en kunstner ikke lenger er yrkesaktiv som kunstner, faller retten til garantiinntekt bort. Det samme gjelder dersom en yrkesaktiv kunstner ikke lenger har slik tilknytning til Norge at det er naturlig å oppebære garantiinntekt. Hvis Utvalget finner at særlige grunner tilsier det, kan det treffe beslutning om å utsette avgjørelsen i maksimalt to år.</p><p class="morTag_a avsnitt" data-uid="0">En kunstner som er tildelt garantiinntekt, plikter på anmodning fra Utvalget å sende inn årlig rapport på fastsatt skjema innen 15. oktober. Unnlater en kunstner uten gyldig grunn å sende inn slike opplysninger innen fastsatt frist, vil vedkommendes garantiinntekt bli holdt tilbake inntil forholdet er brakt i orden. Opplysningene i rapporten brukes som grunnlag for beregning av garantiinntekten i påfølgende år og som vurdering av yrkesaktivitet. Om en kunstner etter det som er sagt ovenfor, helt unnlater å sende inn rapport, kan Utvalget treffe beslutning om at retten til garantiinntekt tapes uten å foreta vurdering av den kunstneriske aktiviteten.<span class="break"> </span></p><p class="morTag_am no-text-indent avsnitt" data-uid="0">20.7 <em class="">Utbetaling</em></p><p class="morTag_a avsnitt" data-uid="0">Garantiinntekten er å regne som skattepliktig arbeidsinntekt og blir utbetalt i månedlige rater. Staten betaler arbeidsgiveravgift til folketrygden.</p></div><a class="namedAnchor" name="kap21"></a><div class="morTag_o kapittel" data-id="KAPITTEL_3-9" data-level="2" data-refid="kap21" id="KAPITTEL_3-9"><h3 class="">21. Stipend for eldre fortjente kunstnere</h3><p class="morTag_am no-text-indent avsnitt" data-uid="0">21.1 <em class="">Formål/målgruppe</em></p><p class="morTag_a avsnitt" data-uid="0">Stipend for eldre fortjente kunstnere skal være en påskjønnelse for mangeårig og verdifull innsats.<span class="break"> </span></p><p class="morTag_am no-text-indent avsnitt" data-uid="0">21.2 <em class="">Varighet</em></p><p class="morTag_a avsnitt" data-uid="0">Stipend for eldre fortjente kunstnere varer livet ut hvis det ikke sies opp av stipendiaten.<span class="break"> </span></p><p class="morTag_am no-text-indent avsnitt" data-uid="0">21.3 <em class="">Innstillingsprosedyre</em></p><p class="morTag_a avsnitt" data-uid="0">Stipend for eldre fortjente kunstnere lyses ikke ut.</p><p class="morTag_a avsnitt" data-uid="0">En gruppe, forening eller organisasjon med god kjennskap til kunstnerens virksomhet og forhold, kan sende forslag og opplysninger til den mest nærliggende kunstnerorganisasjon. En kunstner kan også selv fremme sitt kandidatur gjennom en kunstnerorganisasjon. Kunstnerorganisasjonene fremmer begrunnet anbefaling om tildeling til Norges Kunstnerråds stipendkomite, som innenfor rammen av tilgjengelige midler fordeler stipendene mellom kunstnergruppene og setter opp begrunnet innstilling av kandidater i prioritert rekkefølge. Ved frigjøring av stipendmidler skjer ny tildeling fortløpende på bakgrunn av liste over reservekandidater innstilt til vårmøtet i Utvalget.<span class="break"> </span></p><p class="morTag_am no-text-indent avsnitt" data-uid="0">21.4 <em class="">Betingelser for innstilling/tildeling</em></p><p class="morTag_a avsnitt" data-uid="0">Stipendet skal normalt tildeles kunstnere over 60 år. Unntak kan gjøres dersom særlige grunner foreligger. Kunstner som innstilles kan ikke ha fast lønnet arbeid, eller være i annen fast, statlig stipendordning, herunder garantiinntekt. Faglige kriterier som konkretiserer formålet med stipendene, fastsettes av hver enkelt kunstnerorganisasjon.<span class="break"> </span></p><p class="morTag_am no-text-indent avsnitt" data-uid="0">21.5 <em class="">Utbetaling</em></p><p class="morTag_a avsnitt" data-uid="0">Stipendet utbetales i halvårlige rater. Det trekkes skatt av stipendet.</p></div><a class="namedAnchor" name="kap22"></a><div class="morTag_o kapittel" data-id="KAPITTEL_3-10" data-level="2" data-refid="kap22" id="KAPITTEL_3-10"><h3 class="">22. Ikrafttredelse</h3><p class="morTag_a avsnitt" data-uid="0">Denne forskriften trer i kraft straks.</p></div></div></div></div></div>
</div>
</div>
<ul class="pager">
<li class="previous">
</li>
<li class="complete">
</li>
<li class="next">
</li>
</ul>
 <!-- / Wrapper-->
<div aria-hidden="true" aria-labelledby="del" class="modal fade" id="deleModal" role="dialog" tabindex="-1">
<div class="modal-dialog">
<div class="modal-content">
<div class="modal-header">
<button aria-hidden="true" class="close" data-dismiss="modal" type="button">×</button>
<p class="modal-title" id="del">Del dokument</p>
</div>
<div class="modal-body">
<input aria-label="Lenken som fører til denne siden" autoselect="" class="form-control dele-url" id="urlTextInput" value="https://lovdata.no/LTI/forskrift/1998-09-16-936">
<a class="btn btn-primary btn-block URL" role="button" tabindex="0">Kopier URL</a>
<a class="btn btn-primary btn-block twitter" href="" role="button" target="_blank">Del på Twitter</a>
<a class="btn btn-primary btn-block facebook" href="" role="button" target="_blank">Del på Facebook</a>
<a class="btn btn-primary btn-block linkedin" href="" role="button" target="_blank">Del på LinkedIn</a>
<a class="btn btn-primary btn-block email" href="" role="button">Del på e-post</a>
</input></div>
</div>
<!-- /.modal-content -->
</div>
<!-- /.modal-dialog -->
</div><!-- /.modal -->
</main>