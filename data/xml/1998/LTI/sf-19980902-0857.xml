<!DOCTYPE html><html lang="no"><head><title>Forskrift om nasjonal godkjenning av teleutstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:58</dd><dt class="legacyID">Datokode</dt><dd class="legacyID">FOR-1998-09-02-857</dd><dt class="dokid">DokumentID</dt><dd class="dokid">LTI/forskrift/1998-09-02-857</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 16</dd><dt class="dateInForce">I kraft fra</dt><dd class="dateInForce">1998-09-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-12-04-1134</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-06-23-39/§4-2</li><li>lov/1995-06-23-39/§7-1</li><li>forskrift/1995-12-15-1032/§2</li><li>forskrift/1995-12-15-1032/§3</li></ul></dd><dt class="dateOfPublication">Kunngjort</dt><dd class="dateOfPublication">1998-10-02</dd><dt class="title">Tittel</dt><dd class="title">Forskrift om nasjonal godkjenning av teleutstyr.</dd><dt class="miscInformation">Annet om dokumentet</dt><dd class="miscInformation">Fastsatt av Post- og teletilsynet 2. september 1998 med hjemmel i lov 23. juni 1995 nr. 39 om telekommunikasjon (teleloven) § 4-2 og § 7-1, jf. forskrift 15. desember 1995 nr. 1032 om funksjonsfordeling innen telemyndigheten § 2 og § 3.</dd><dt class="refid">RefID</dt><dd class="refid">forskrift/1998-09-02-857</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om nasjonal godkjenning av teleutstyr.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Krav om godkjenning</li><li>§ 4. Tekniske krav</li><li>§ 5. Krav til søknad om godkjenning</li><li>§ 6. Godkjenning</li><li>§ 7. Krav til merking</li><li>§ 8. Endringer</li><li>§ 9. Tilsyn</li><li>§ 10. Tilbakekall</li><li>§ 11. Andre sanksjoner</li><li>§ 12. Straff, beslag og inndragning</li><li>§ 13. Klage</li><li>§ 14. Gebyr</li><li>§ 15. Unntak</li><li>§ 16. Ikrafttredelse</li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/1998-09-02-857" id="dokument"><h1>Forskrift om nasjonal godkjenning av teleutstyr.</h1><article class="legalArticle" data-lovdata-URL="LTI/forskrift/1998-09-02-857/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften fastsetter krav til teleutstyr, herunder bestemmelser om godkjenning, merking og tilbakekall av godkjenning.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften gjelder ikke for utstyr, grensesnitt og funksjoner som omfattes av forskrift 7. september 1994 nr. 867 om teleterminalutstyr og satellittjordstasjonsutstyr der det foreligger felles tekniske reguleringer under EØS (EØS-forskriften).</article></article><article class="legalArticle" data-lovdata-URL="LTI/forskrift/1998-09-02-857/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I forskriften forstås med teleterminaler: teleutstyr som er metallisk (galvanisk) eller optisk tilknyttet et overføringsnett beregnet for telekommunikasjon.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For øvrig gjelder definisjonene i teleloven.</article></article><article class="legalArticle" data-lovdata-URL="LTI/forskrift/1998-09-02-857/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav om godkjenning</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Teleutstyr som omfattes av forskriften skal godkjennes av Post- og teletilsynet.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Godkjenning av Post- og teletilsynet er ikke nødvendig for<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">teleterminaler som er merket for ikke å tilknyttes offentlig telenett, jf. vedlegget pkt 3</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">radioutstyr som er godkjent i et EØS-land og merket i samsvar med et av følgende dokumenter<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/1/" id="paragraf-3-ledd-2-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/1/ledd/1/" id="paragraf-3-ledd-2-punkt-2-ledd-1-punkt-1-ledd-1">CEPT ERC/DEC/(97)10: ERC Decision of 30 June 1997 on the mutual recognition of conformity assessment procedures including marking of radio equipment and radio terminal equipment</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/2/" id="paragraf-3-ledd-2-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/2/ledd/1/" id="paragraf-3-ledd-2-punkt-2-ledd-1-punkt-2-ledd-1">CEPT T/R 41-01(1994): Interim type approval, free circulation and use of airborne terminal equipment of the Terrestrial Flight Telephone System (TFTS)</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/3/" id="paragraf-3-ledd-2-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/3/ledd/1/" id="paragraf-3-ledd-2-punkt-2-ledd-1-punkt-3-ledd-1">CEPT/ERC/Recommendation 11-01(1996): Type approval for satellite earth station equipment, VSAT (Very Small Aperture Terminals) and SNG (Satellite News Gathering)</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/ledd/1/punkt/4/" id="paragraf-3-ledd-2-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/punkt/4/ledd/1/" id="paragraf-3-ledd-2-punkt-2-ledd-1-punkt-4-ledd-1">CEPT/ERC/Recommendation 21-16(1996): Type approval for Land Mobile Satellite Service Terminals, LMSS</article></article></li></ul></article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">teleutstyr godkjent etter tilsvarende bestemmelser i land Norge har inngått avtale om godkjenning med.</article></article></li></ul></article></article><article class="legalArticle" data-lovdata-URL="LTI/forskrift/1998-09-02-857/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tekniske krav</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">De tekniske kravene til godkjenningspliktig teleutstyr er gitt i egne forskrifter. Dersom slike forskrifter inneholder avvik fra bestemmelsene i denne forskriften, gjelder kravene i nevnte forskrifter.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dersom egne nasjonale forskrifter viser til internasjonale standarder som senere er endret, skal den seneste utgave av standardene benyttes.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dersom det ikke er fastsatt forskrift om tekniske krav for et godkjenningspliktig utstyr, fastsettes kravene, eller om det ikke skal settes egne tekniske krav, ved enkeltvedtak.</article></article><article class="legalArticle" data-lovdata-URL="LTI/forskrift/1998-09-02-857/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknad om godkjenning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknaden med dokumentasjon skal sendes Post- og teletilsynet og skal inneholde<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">informasjon som identifiserer søkeren, slik som navn, adresse, foretaksregisternummer, etc</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">informasjon som identifiserer produsenten</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">typebetegnelse for teleutstyret</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/5/ledd/1/punkt/4/" id="paragraf-5-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/5/ledd/1/punkt/4/ledd/1/" id="paragraf-5-ledd-1-punkt-4-ledd-1">beskrivelse av teleutstyret med relevante opplysninger om bruksområde og signaleringsystemer</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/5/ledd/1/punkt/5/" id="paragraf-5-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/5/ledd/1/punkt/5/ledd/1/" id="paragraf-5-ledd-1-punkt-5-ledd-1">bruksanvisning</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/5/ledd/1/punkt/6/" id="paragraf-5-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/5/ledd/1/punkt/6/ledd/1/" id="paragraf-5-ledd-1-punkt-6-ledd-1">målerapport fra laboratorium som er akkreditert av kompetente myndighet i overensstemmelse med standarder i EN 45000-serien. Måleverdiene skal fremgå av rapporten.</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/5/ledd/1/punkt/7/" id="paragraf-5-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/5/ledd/1/punkt/7/ledd/1/" id="paragraf-5-ledd-1-punkt-7-ledd-1">for teleterminaler: kretsskjema med komponentverdier for linjegrensesnitt</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/5/ledd/1/punkt/8/" id="paragraf-5-ledd-1-punkt-8"><span class="data-originalId">h)</span><article class="legalP" data-absoluteaddress="/paragraf/5/ledd/1/punkt/8/ledd/1/" id="paragraf-5-ledd-1-punkt-8-ledd-1">for radioutstyr: frekvensområder og modulasjonsmetoder</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/5/ledd/1/punkt/9/" id="paragraf-5-ledd-1-punkt-9"><span class="data-originalId">i)</span><article class="legalP" data-absoluteaddress="/paragraf/5/ledd/1/punkt/9/ledd/1/" id="paragraf-5-ledd-1-punkt-9-ledd-1">opplysninger om plassering av merkingen, jf. § 7.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Søknad om godkjenning fremsettes på fastsatt skjema. Dokumentasjonen skal være på norsk, svensk, dansk eller engelsk.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Post- og teletilsynet kan be om ytterligere dokumentasjon hvis slik dokumentasjon har betydning for behandlingen av søknaden.</article></article><article class="legalArticle" data-lovdata-URL="LTI/forskrift/1998-09-02-857/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Godkjenning etter forskriften gis av Post- og teletilsynet på grunnlag av innsendt søknad.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">I særlige tilfeller kan godkjenning gis for et avgrenset tidsrom eller for et avgrenset geografisk område. For teleterminaler samt maritimt og aeromobilt radioutstyr, kan godkjenning også begrenses til særskilt bruk eller til utførelse av spesielle tjenester.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Godkjenning fritar ikke for krav om tillatelse til bruk der dette kreves, jf. teleloven kap 5.</article></article><article class="legalArticle" data-lovdata-URL="LTI/forskrift/1998-09-02-857/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til merking</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Teleutstyr som omfattes av forskriften, skal merkes med typebetegnelse og navnet på produsent eller leverandør av teleutstyret.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">I tillegg skal teleutstyr merkes i samsvar med et av eksemplene i vedlegget.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Vedlegget pkt 1 viser merking av teleutstyr som er godkjent av Post- og teletilsynet.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Vedlegget pkt 2 viser merking av teleutstyr som både er godkjent av Post- og teletilsynet og som har grensesnitt som omfattes av EØS-forskriften.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Vedlegget pkt 3 viser merking av teleutstyr som ikke tillates koblet til offentlige telenett.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Merking skal utføres av produsenten eller dennes representant og skal være lett synlig, lett leselig og varig. Merket skal påføres hvert enkelt eksemplar av teleutstyret.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Post- og teletilsynet kan i særlige tilfelle tillate at merkingen kun påføres teleutstyrets emballasje, bruksanvisning eller garantibevis.</article><article class="legalP" data-absoluteaddress="/paragraf/7/ledd/8/" id="paragraf-7-ledd-8">Alt teleutstyr med samme merking, skal oppfylle de tekniske kravene som godkjenningen ble gitt etter.</article></article><article class="legalArticle" data-lovdata-URL="LTI/forskrift/1998-09-02-857/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Endringer</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Endringer i teleutstyr av betydning for de tekniske parametre som lå til grunn for godkjenningen, skal forelegges Post- og teletilsynet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Post- og teletilsynet avgjør om ny godkjenning er påkrevet.</article></article><article class="legalArticle" data-lovdata-URL="LTI/forskrift/1998-09-02-857/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Post- og teletilsynet fører tilsyn med at bestemmelsene i forskriften blir overholdt og kan ta stikkprøver, fremskaffe målinger og utføre annen kontroll.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Innehaveren av teleutstyr som blir kontrollert skal medvirke til gjennomføringen av tilsynet. Nødvendige opplysninger og dokumentasjon skal utleveres jf. teleloven § 9-1.</article></article><article class="legalArticle" data-lovdata-URL="LTI/forskrift/1998-09-02-857/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilbakekall</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Blir teleutstyret eller merkingen endret etter godkjenningen, kan godkjenningen trekkes tilbake dersom teleutstyret ikke lenger oppfyller de grunnleggende krav etter teleloven § 1-4, frekvensmessige forutsetninger endres eller andre vesentlige forutsetninger for godkjenningen faller bort.</article></article><article class="legalArticle" data-lovdata-URL="LTI/forskrift/1998-09-02-857/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Andre sanksjoner</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Ved brudd på pliktene etter forskriften kan Post- og teletilsynet gjennomføre sanksjoner etter teleloven kap 7 og fastsette tvangsmulkt etter teleloven § 10-3.</article></article><article class="legalArticle" data-lovdata-URL="LTI/forskrift/1998-09-02-857/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff, beslag og inndragning</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Brudd på forskriften er straffbart etter teleloven § 10-4 og kan medføre beslag etter straffeprosessloven §§ 205 og 206 og inndragning etter straffeloven §§ 35 og 37b.</article></article><article class="legalArticle" data-lovdata-URL="LTI/forskrift/1998-09-02-857/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Enkeltvedtak etter forskriften kan påklages i samsvar med forvaltningsloven 10. februar 1967, kap VI. Statens teleforvaltningsråd er klageinstans.</article></article><article class="legalArticle" data-lovdata-URL="LTI/forskrift/1998-09-02-857/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Gebyr</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Den som søker om godkjenning skal betale gebyr, jf. gjeldende gebyrforskrift.</article></article><article class="legalArticle" data-lovdata-URL="LTI/forskrift/1998-09-02-857/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Når særlige grunner foreligger, kan Post- og teletilsynet gjøre unntak fra bestemmelser i forskriften.</article></article><article class="legalArticle" data-lovdata-URL="LTI/forskrift/1998-09-02-857/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Forskriften trer i kraft straks.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Fra samme dato oppheves forskrift 4. desember 1992 nr. 1134 om typegodkjenning av teleterminalutstyr og radioutstyr etter særskilte nasjonale forskrifter.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-09-02-857/KAPITTEL_1" data-partID="k1"><h2>Vedlegg</h2><article class="defaultP"><i>Merking</i><ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/punkt/1/" id="kapittel-1-punkt-1"><span class="data-originalId">1)</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1"><br />Figur utelatt.</article><article class="legalP" data-absoluteaddress="/kapittel/1/punkt/1/ledd/2/" id="kapittel-1-punkt-1-ledd-2">Merking av teleutstyr som er godkjent etter nasjonale forskrifter.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/punkt/2/" id="kapittel-1-punkt-2"><span class="data-originalId">2)</span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1"><br />Figur utelatt.</article><article class="legalP" data-absoluteaddress="/kapittel/1/punkt/2/ledd/2/" id="kapittel-1-punkt-2-ledd-2">Merking av teleutstyr som både er godkjent etter nasjonale forskrifter, og som har grensesnitt som dekkes av generell forskrift om teleterminalutstyr der det foreligger harmoniserte tekniske standarder under EØS.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/punkt/3/" id="kapittel-1-punkt-3"><span class="data-originalId">3)</span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1"><br />Figur utelatt.</article><article class="legalP" data-absoluteaddress="/kapittel/1/punkt/3/ledd/2/" id="kapittel-1-punkt-3-ledd-2">Merking av teleutstyr som ikke skal tilkobles offentlig telenett.</article></article></li></ul></article></section></main></body></html>