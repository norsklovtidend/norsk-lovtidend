<!DOCTYPE html><html lang="no"><head><title>Forskrift om tilskott til endret jordarbeiding m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">FOR-1998-06-19-671</dd><dt class="dokid">DokumentID</dt><dd class="dokid">LTI/forskrift/1998-06-19-671</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 13</dd><dt class="dateInForce">I kraft fra</dt><dd class="dateInForce">1998-06-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1998-08-05</dd><dt class="title">Tittel</dt><dd class="title">Forskrift om tilskott til endret jordarbeiding m.m.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 19. juni 1998 etter samråd med Norges Bondelag og Norsk Bonde- og Småbrukarlag og med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/1998-06-19-671</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til endret jordarbeiding m.m.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Tiltak</li><li>§ 4. Satser for tilskott</li><li>§ 5. Vilkår</li><li>§ 6. Søknad, saksbehandling, prioritering</li><li>§ 7. Utbetaling – kontroll</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1998-06-19-671" id="dokument"><h1>Forskrift om tilskott til endret jordarbeiding m.m.</h1><article class="legalArticle" data-lovdata-URL="LTI/forskrift/1998-06-19-671/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskottet er å unngå jordarbeiding om høsten og stimulere til tilsåing med vegetasjon for å redusere erosjon og arealavrenning fra jordbruksareal.</article></article><article class="legalArticle" data-lovdata-URL="LTI/forskrift/1998-06-19-671/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1"><i>Landbrukseiendom:</i> Tilskott kan bare gis til landbrukseiendom i drift. Jf. ellers generell forskrift om produksjonstilskudd i jordbruket. Tilskott kan gis selv om driftsomfanget på bruket er under minstekravet for å få produksjonstilskudd når det av forurensningshensyn er viktig med redusert jordarbeiding om høsten eller tilsåing.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2"><i>Fangvekster:</i> Fangvekster er vekster som sås for å samle opp næringsstoffer og redusere erosjonen etter at hovedveksten er høsta. Fangveksten kan sås samtidig med hovedveksten eller senere.</article></article><article class="legalArticle" data-lovdata-URL="LTI/forskrift/1998-06-19-671/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Følgende driftsopplegg/jordarbeidingsmetoder kan godkjennes for tilskott:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Korn- og oljevekstareal som ikke jordarbeides om høsten, dvs overvintrer i halmstubb. Omfatter også erter, frøeng siste høstingsår og grønnfôrvekster sådd med liten radavstand og der en bare høster overjordiske deler.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Fangvekster i åpen åker</article><article class="legalP" data-absoluteaddress="/paragraf/3/ledd/1/punkt/2/ledd/2/" id="paragraf-3-ledd-1-punkt-2-ledd-2">Fangveksten må være sådd så tidlig at den dekker jordoverflaten tidlig på høsten. Det er en forutsetning for tilskudd at fangveksten er godt etablert for å ta opp næringsstoffer og at fangveksten ikke pløyes eller jordarbeides på annen måte eller sprøytes om høsten.</article><article class="legalP" data-absoluteaddress="/paragraf/3/ledd/1/punkt/2/ledd/3/" id="paragraf-3-ledd-1-punkt-2-ledd-3">Stubbåker, jf. § 3.1, med fangvekst kan gis tilskott både for utsatt jordarbeiding til våren og for tilsåing med fangvekst. Arealer hvor det har vært tidlig høstede grønnsaker, poteter eller rotvekster kan gis tilskott for tilsåing med fangvekst.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Grasdekte vannveier/grasdekte striper – i åkerarealer og i ompløyd eng</article><article class="legalP" data-absoluteaddress="/paragraf/3/ledd/1/punkt/3/ledd/2/" id="paragraf-3-ledd-1-punkt-3-ledd-2">Tiltaket omfatter<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/3/ledd/2/punkt/1/" id="paragraf-3-ledd-1-punkt-3-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/3/ledd/2/punkt/1/ledd/1/" id="paragraf-3-ledd-1-punkt-3-ledd-2-punkt-1-ledd-1">grasdekte vannveier i forsenkninger i terrenget (dråg)</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/3/ledd/2/punkt/2/" id="paragraf-3-ledd-1-punkt-3-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/3/ledd/2/punkt/2/ledd/1/" id="paragraf-3-ledd-1-punkt-3-ledd-2-punkt-2-ledd-1">striper tilsådd med gras på tvers av fallet i lange hellinger, med hensikt å bryte opp hellingslengden.</article></article></li></ul></article><article class="legalP" data-absoluteaddress="/paragraf/3/ledd/1/punkt/3/ledd/3/" id="paragraf-3-ledd-1-punkt-3-ledd-3">Tilskott kan gis til permanente anlegg eller til anlegg som tilsås hvert år.</article><article class="legalP" data-absoluteaddress="/paragraf/3/ledd/1/punkt/3/ledd/4/" id="paragraf-3-ledd-1-punkt-3-ledd-4">Det er en forutsetning at grasveksten er godt etablert og gir god beskyttelse mot erosjon og at den ikke pløyes, jordarbeides på annen måte eller sprøytes om høsten. Stubbåker, jf. § 3.1, med grasdekte vannveier/grasdekte striper kan gis tilskott både for utsatt jordarbeiding til våren og for tilsåing med gras.</article></article></li></ul></article></article><article class="legalArticle" data-lovdata-URL="LTI/forskrift/1998-06-19-671/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Satser for tilskott</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For areal som faller inn under ordningen gis følgende tilskott:<table><tbody><tr><td data-text-align="left" data-vertical-align="top">For areal</td><td data-text-align="left" data-vertical-align="top">Svært stor</td><td data-text-align="left" data-vertical-align="top">( &gt;800 kg./</td><td data-text-align="left" data-vertical-align="top">120 kr.</td></tr><tr><td data-text-align="left" data-vertical-align="top">som ikke</td><td data-text-align="left" data-vertical-align="top">erosjonsrisiko</td><td data-text-align="left" data-vertical-align="top">daa pr. år)</td><td data-text-align="left" data-vertical-align="top">pr. daa</td></tr><tr><td data-text-align="left" data-vertical-align="top">jordarbeides</td><td data-text-align="left" data-vertical-align="top">Stor</td><td data-text-align="left" data-vertical-align="top">(200-800 kg./</td><td data-text-align="left" data-vertical-align="top">100 kr.</td></tr><tr><td data-text-align="left" data-vertical-align="top">om høsten</td><td data-text-align="left" data-vertical-align="top">erosjonsrisiko</td><td data-text-align="left" data-vertical-align="top">daa pr. år)</td><td data-text-align="left" data-vertical-align="top">pr. daa</td></tr><tr><td data-text-align="left" data-vertical-align="top">(jf. § 3.1)</td><td data-text-align="left" data-vertical-align="top">Middels</td><td data-text-align="left" data-vertical-align="top">(50-199 kg./</td><td data-text-align="left" data-vertical-align="top">70 kr.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">erosjonsrisiko</td><td data-text-align="left" data-vertical-align="top">daa pr. år)</td><td data-text-align="left" data-vertical-align="top">pr. daa</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Liten</td><td data-text-align="left" data-vertical-align="top">( &lt; 50 kg./</td><td data-text-align="left" data-vertical-align="top">50 kr.</td></tr><tr><td data-text-align="left" data-vertical-align="top" /><td data-text-align="left" data-vertical-align="top">erosjonsrisiko</td><td data-text-align="left" data-vertical-align="top">daa pr. år)</td><td data-text-align="left" data-vertical-align="top">pr. daa</td></tr></tbody></table><p class="leddfortsettelse">Tillegg for<table><tbody><tr><td data-text-align="left" data-vertical-align="top">Fangvekster</td><td data-text-align="left" data-vertical-align="top" /><td data-text-align="left" data-vertical-align="top">(jf. § 3.2)</td><td data-text-align="left" data-vertical-align="top">100 kr.</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">pr. daa</td></tr><tr><td data-text-align="left" data-vertical-align="top">Grasdekte</td><td data-text-align="left" data-vertical-align="top" /><td data-text-align="left" data-vertical-align="top">(jf. § 3.3)</td><td data-text-align="left" data-vertical-align="top">300 kr.</td></tr><tr><td data-text-align="left" data-vertical-align="top">vannveier</td><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">pr. daa</td></tr></tbody></table></p></article></article><article class="legalArticle" data-lovdata-URL="LTI/forskrift/1998-06-19-671/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknaden må omfatte de mest erosjonsutsatte åpenåkerarealene på eiendommen. Det kan likevel aksepteres at en begrenset del av de mer erosjonsutsatte arealer jordarbeides om høsten dersom det gjøres på en miljømessig forsvarlig måte. Søknaden kan avslås dersom det på landbrukseiendommen er åpent åkerareal som er vesentlig mer erosjonsutsatt enn det omsøkte.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Arealet kan ikke pløyes eller jordarbeides før tidligst 1. mars året etter at tilskottet ble innvilget. Fangvekster kan høstes ved slått eller beiting.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Halmen på de arealer som gis tilskudd etter denne ordningen kan ikke brennes om høsten.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">For at det skal kunne utbetales tilskott til endret jordarbeiding på en landbrukseiendom må tilskottet utgjøre minst 1.000 kr.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">På spesielt erosjonsutsatt areal kan fylkesmannen gi pålegg om en bestemt jordarbeidingsmetode, eventuelt tilsåing med fangvekst, med hjemmel i forskrift for areal- og kulturlandskapstilskudd, § 3 pkt. 2.<p class="leddfortsettelse"><i>Avgrensninger</i></p></article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Høstharving er ikke tilskottsberettiget med mindre dette inngår i utprøving av høstharving, etter nærmere retningslinjer fra Landbruksdepartementet.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Areal som nyttes til høstkorn eller høstsådde oljevekster er ikke tilskottsberettiget. Engarealer omfattes ikke av ordningen.</article></article><article class="legalArticle" data-lovdata-URL="LTI/forskrift/1998-06-19-671/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad, saksbehandling, prioritering</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknaden om tilskott skrives på særskilt utarbeidet skjema. Med søknaden skal følge kart med angivelse av tiltak og omfanget av disse.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Søknaden om tilskott sendes til kommunen. Kommunen fastsetter arealets erosjonsrisiko og avgjør søknaden.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Innvilget søknad er å anse som en bindende avtale mellom søker og kommunen, med mindre brukeren innen 1 uke etter at bekreftelse på innvilgning er mottatt har meddelt at han ikke finner å kunne gå inn på ordningen.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Fylkesmannen fastsetter søknadsfristen.<p class="leddfortsettelse"><i>Prioritering</i></p></article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Fylkesmannen fordeler fylkets tilskottskvote i kommunale tilskottskvoter. Kommunen foretar eventuell prioritering mellom søkere innenfor tildelt tilskottskvote. Fordeling av midler og prioritering skal hovedsaklig skje etter erosjonsrisiko og hvor en også vurderer risiko for forurensning av vassdrag/sjøområder ved erosjon og ved avrenning av næringsstoffer. Det skal tas hensyn til lokale forhold, områdevis prioritering/områdetiltak m.m. Det kan også tas hensyn til arealer som jevnlig utsettes for oversvømmelse/flom.</article></article><article class="legalArticle" data-lovdata-URL="LTI/forskrift/1998-06-19-671/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling – kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskottet utbetales av fylkesmannen etter anmodning fra kommunen. Før tilskottet utbetales skal kommunen gjennomføre kontroll etter nærmere retningslinjer fra Statens Kornforretning. Fylkesmannen skal påse at kontrollen blir gjennomført.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom det er gitt feil opplysninger eller vilkårene som lå til grunn for innvilgning av søknaden er brutt, skal krav om tilbakebetaling vurderes. Dersom det ved kontroll fremkommer arealmessig uoverensstemmelse i forhold til avtale, og dersom kommunen ikke har godkjent endringer i avtalen, skal tilskottet avkoEt n beløp tilsvarende merutbetalingen søkeren eventuelt ville ha oppnådd pga. feilen. I tillegg bortfaller areal- og kulturlandskapstilskuddet på det areal hvor vilkårene er brutt.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Dersom godkjent plan fravikes til fordel for høstkorn, etter godkjenning av kommunen, bortfaller ikke areal- og kulturlandskapstilskuddet. I slike tilfeller må tilskottet til endret jordarbeiding reduseres tilsvarende det areal som nyttes til høstkorn.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Tilskottet kan tidligst betales ut 15. november.</article></article><article class="legalArticle" data-lovdata-URL="LTI/forskrift/1998-06-19-671/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Hele tilskottet kan kreves tilbakebetalt dersom det oppstår forhold som er i strid med forutsetningene for innvilging av tilskott. Utbetaling av areal- og kulturlandskapstilskudd, for det areal hvor vilkårene til tilskottet er brutt, kan også stoppes eller eventuelt kreves tilbakebetalt, helt eller delvis.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Krav om tilbakebetaling av tilskottet skal settes fram straks en har fått kjennskap til forhold som i samsvar med det foranstående betinger tilbakebetaling av tilskottet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Når krav om tilbakebetaling er framsatt, kan kravet motregnes i produksjonstilskudd eller andre tilskott som vedkommende har krav på, eller inndrives etter vanlige rettsregler. Det kan kreves renter tilsvarende forsinkelsesrenter av det beløp som skal tilbakebetales.</article></article><article class="legalArticle" data-lovdata-URL="LTI/forskrift/1998-06-19-671/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kommunen kan gi dispensasjon fra kravet om minste tilskott på 1.000 kr. Kommunen kan godkjenne endring i avtalt areal, etter at søknad er innvilget.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Fylkesmannen kan fravike reglene i denne forskrift når særlige grunner tilsier det. Dispensasjonen kan ikke gå utover formålet med tilskottsordningen og heller ikke utover det som er fastsatt ved stortingsvedtak eller er krevd i lov eller særskilt forskrift. Avslag på anmodning om å dispensere fra forskriften er ikke gjenstand for klage, jf. forskrift i medhold av forvaltningsloven § 28.</article></article><article class="legalArticle" data-lovdata-URL="LTI/forskrift/1998-06-19-671/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er truffet i medhold av denne forskrift gir søkeren klagerett etter lov av 10. februar 1967 om behandlingsmåten i forvaltningssaker (forvaltningsloven kap. VI). Fylkesmannen er klageinstans for vedtak som er gjort av kommunen. Statens Kornforretning er klageinstans for vedtak som er gjort av Fylkesmannen.</article></article><article class="legalArticle" data-lovdata-URL="LTI/forskrift/1998-06-19-671/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft 19. juni 1998 og erstatter fra det tidspunkt forskrift av 1. juli 1996 for tilskott til endret jordarbeiding m.m.</article></article></main></body></html>