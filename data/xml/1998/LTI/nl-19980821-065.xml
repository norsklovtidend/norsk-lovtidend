<!DOCTYPE html><html lang="no"><head><title>Lov om pensjonsordning for ballettdansere, sangsolister og korsangere ved Den Norske Opera.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:45</dd><dt class="legacyID">Datokode</dt><dd class="legacyID">LOV-1998-08-21-65</dd><dt class="dokid">DokumentID</dt><dd class="dokid">LTI/lov/1998-08-21-65</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 15</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1998-09-14</dd><dt class="titleShort">Korttittel</dt><dd class="titleShort">Lov om pensjonsordning for ballettdansere mv</dd><dt class="title">Tittel</dt><dd class="title">Lov om pensjonsordning for ballettdansere, sangsolister og korsangere ved Den Norske Opera.</dd><dt class="miscInformation">Annet om dokumentet</dt><dd class="miscInformation">Ot.prp.nr.37 (1997–1998), Innst.O.nr.50 (1997–1998), Besl.O.nr.56 (1997–1998). Odels- og lagtingsvedtak hhv. 14. mai og 4. juni 1998. Fremmet av Arbeids- og administrasjonsdepartementet.</dd><dt class="refid">RefID</dt><dd class="refid">lov/1998-08-21-65</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om pensjonsordning for ballettdansere, sangsolister og korsangere ved Den Norske Opera.<ul class="tocSubUl"><li>§ 1. Hvem loven gjelder for</li><li>§ 2. Pensjonsordning</li><li>§ 3. Aldersgrense og pensjonsalder</li><li>§ 4. Beregning av pensjon</li><li>§ 5. Forskrifter</li><li>§ 6. Ikrafttredelse. Overgangsregler</li></ul></li></ul></dd></dl></header><main class="documentBody" data-lovdata-URL="LTI/lov/1998-08-21-65" id="dokument"><h1>Lov om pensjonsordning for ballettdansere, sangsolister og korsangere ved Den Norske Opera.</h1><article class="legalArticle" data-lovdata-URL="LTI/lov/1998-08-21-65/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem loven gjelder for</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne loven gjelder for ballettdansere, sangsolister og korsangere som er ansatt ved Den Norske Opera.</article></article><article class="legalArticle" data-lovdata-URL="LTI/lov/1998-08-21-65/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Pensjonsordning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ballettdansere, sangsolister og korsangere er medlem i Statens Pensjonskasse, med de rettigheter og de plikter som følger av lov av 28. juli 1949 nr. 26 om Statens Pensjonskasse, men med de unntakene som følger av loven her.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bestemmelsen her gjelder bare for den som er fast ansatt eller midlertidig ansatt for minst ett år, og som arbeider minst 50 prosent av arbeidstiden i en hel stilling.</article></article><article class="legalArticle" data-lovdata-URL="LTI/lov/1998-08-21-65/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Aldersgrense og pensjonsalder</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Aldersgrensen er det tidspunktet når ballettdanserens, sangsolistens eller korsangerens ansettelse ved Den Norske Opera opphører uten oppsigelse. For ballettdansere er denne grensen lik utgangen av den sesongen når vedkommende fyller 41 år, mens den for sangsolister og korsangere er lik utgangen av den sesongen når vedkommende fyller henholdsvis 52 og 56 år. Kunstneren kan likevel fortsette i aktiv, lønnet tjeneste ved Den Norske Opera i inntil tre sesonger etter at aldersgrensen er nådd, når han eller hun og Operaen blir enige om det.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Pensjonsalderen er det tidspunktet når ballettdanseren, sangsolisten eller korsangeren tidligst kan ta ut alderspensjon. For ballettdansere og sangsolister er denne alderen lik aldersgrensen, mens den for korsangere er lik utgangen av den sesongen når vedkommende fyller 53 år.</article></article><article class="legalArticle" data-lovdata-URL="LTI/lov/1998-08-21-65/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av pensjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Beregning av pensjon skal skje etter reglene i lov av 28. juli 1949 nr. 26 om Statens Pensjonskasse, likevel slik at kravet til tjenestetid for rett til full pensjon for den som står i stilling ved pensjonering, er 20 år for ballettdansere og 23 år for sangsolister og korsangere.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">For den som har rett til oppsatt pensjon, skal den oppsatte pensjonen utgjøre en så stor del av full pensjon som forholdet mellom opptjent tjenestetid og den tjenestetiden vedkommende ville fått fra den dagen han eller hun ble medlem i pensjonsordningen og fram til aldersgrensen, likevel ikke mer enn 40 år og ikke mindre enn 20 år for ballettdansere og 23 år for sangsolister og korsangere.</article></article><article class="legalArticle" data-lovdata-URL="LTI/lov/1998-08-21-65/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forskrifter</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet kan gi utfyllende bestemmelser til §§ 2 til 4.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Kongen kan gi forskrifter om utbetalingstidspunktet for oppsatt pensjon som avviker fra bestemmelsene i lov av 28. juli 1949 nr. 26 om Statens Pensjonskasse.</article></article><article class="legalArticle" data-lovdata-URL="LTI/lov/1998-08-21-65/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse. Overgangsregler</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne loven trer i kraft fra den tiden Kongen bestemmer. Den tiden ballettdanseren, sangsolisten eller korsangeren har vært omfattet av den tidligere avtalebaserte pensjonsordningen for det kunstneriske personalet ved Den Norske Opera, regnes som pensjonsgivende tjenestetid etter denne loven. Loven griper ikke inn i rettigheter opptjent før loven trer i kraft. Kongen kan gi nærmere overgangsregler.</article></article></main></body></html>