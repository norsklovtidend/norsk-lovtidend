<!DOCTYPE html><html lang="no"><head><title>Forskrift om journalføring ved familievernkontorene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1998-10-23-1034</dd><dt class="dokid">DokumentID</dt><dd class="dokid">LTI/forskrift/1998-10-23-1034</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 20</dd><dt class="dateInForce">I kraft fra</dt><dd class="dateInForce">1998-12-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-19-62/§11</li></ul></dd><dt class="dateOfPublication">Kunngjort</dt><dd class="dateOfPublication">1998-12-09</dd><dt class="title">Tittel</dt><dd class="title">Forskrift om journalføring ved familievernkontorene.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 23. oktober 1998 med hjemmel i lov 19. juni 1997 nr. 62 om familievernkontorer § 11.</dd><dt class="refid">RefID</dt><dd class="refid">forskrift/1998-10-23-1034</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om journalføring ved familievernkontorene.<ul class="tocSubUl"><li>Kapittel 1. Forskriftens område<ul class="tocSubUl"><li>§ 1. Forskriftens område</li></ul></li><li>Kapittel 2. Regler for journal<ul class="tocSubUl"><li>§ 2. Plikt til å informere om journalføring</li><li>§ 3. Føring og arkivering</li><li>§ 4. Journalens innhold</li><li>§ 5. Arbeidsdokumenter</li><li>§ 6. Bruk av journalopplysninger</li><li>§ 7. Adgang til journal – oppbevaring</li><li>§ 8. Retting, sletting og supplering av opplysninger</li><li>§ 9. Klienters rett til innsyn og retting</li><li>§ 10. Utlevering av opplysninger fra journalen</li></ul></li><li>Kapittel 3. Forskjellige bestemmelser<ul class="tocSubUl"><li>§ 11. Unntak</li><li>§ 12. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-10-23-1034" id="dokument"><h1>Forskrift om journalføring ved familievernkontorene.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-10-23-1034/KAPITTEL_1" data-partID="k1"><h2>Kapittel 1. Forskriftens område</h2><article class="legalArticle" data-lovdata-URL="LTI/forskrift/1998-10-23-1034/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens område</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder journalføring ved familievernkontorene. Med familievernkontor menes virksomhet som kommer inn under lov om familievernkontorer.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Plikten til å føre journal gjelder ansvarlig behandler.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Faglig leder ved et familievernkontor har et overordnet ansvar for at journal blir ført og oppbevart i samsvar med forskriften her og lov 9. juni 1978 nr. 48 om personregistre m.m.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Plikten til å føre journal etter denne forskriften gjelder ikke ved mekling etter lov 4. juli 1991 nr. 47 om ekteskap § 26 og barnelova §§ 34 tredje ledd og 44 a tredje ledd.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-10-23-1034/KAPITTEL_2" data-partID="k2"><h2>Kapittel 2. Regler for journal</h2><article class="legalArticle" data-lovdata-URL="LTI/forskrift/1998-10-23-1034/§2" data-name="§2" data-partID="§2" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Plikt til å informere om journalføring</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Ansvarlig behandler plikter å informere klienten(e) om at det blir ført journal.</article></article><article class="legalArticle" data-lovdata-URL="LTI/forskrift/1998-10-23-1034/§3" data-name="§3" data-partID="§3" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Føring og arkivering</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det skal føres journal over hver klientenhet. Med klientenhet menes par, familier og enkeltklienter.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Lege plikter ikke å føre journal for hver enkelt klient etter lov 13. juni 1980 nr. 42 om leger § 43 første ledd, og psykolog plikter ikke å føre journal for hver enkelt klient etter midlertidig forskrift om psykologers virksomhet, fastsatt av Sosialdepartementet 25. september 1974 nr. 1 med hjemmel i lov 9. mars 1973 nr. 13 om godkjenning m.v. av psykologer § 5. Dersom det føres egen journal for en enkeltklient som inngår i en større klientenhet, må det i tillegg føres felles journal.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Ved føring av felles journal bør ansvarlig behandler av hensyn til klientenes innsynsrett etter § 9 i denne forskriften, søke å skille ut opplysninger som bare gjelder den enkelte og ikke føre disse på en måte som gjør at de er å anse som fellesopplysninger.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Journal skal føres fortløpende, dokumentene skal nummereres og enhver innføring dateres. Det skal gå klart frem hvem som fører journalen.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Journal kan føres manuelt eller ved hjelp av edb. Journalopplysninger som er ført på edb, skal sikres gjennom godkjente backup- og lagringssystemer.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Journal skal føres og arkiveres slik at den til enhver tid raskt kan skaffes frem og opplysninger finnes på hensiktsmessig måte.</article></article><article class="legalArticle" data-lovdata-URL="LTI/forskrift/1998-10-23-1034/§4" data-name="§4" data-partID="§4" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Journalens innhold</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Det er bare relevante og nødvendige opplysninger som skal registreres i tilknytning til den enkelte sak, jf. lov 9. juni 1978 nr. 48 om personregistre m.m. § 6.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Journalen skal gi riktige og tilstrekkelige opplysninger om klienten eller klientenheten, forhold av betydning for den hjelp klienten/klientenheten trenger og den behandling som gis.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Journal skal inneholde følgende opplysninger om klienten/klientenheten:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/1/" id="kapittel-2-paragraf-3-ledd-3-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/1/ledd/1/" id="kapittel-2-paragraf-3-ledd-3-punkt-1-ledd-1">navn på den som henvender seg til kontoret</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/2/" id="kapittel-2-paragraf-3-ledd-3-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/2/ledd/1/" id="kapittel-2-paragraf-3-ledd-3-punkt-2-ledd-1">navn på den/de som møter til samtale</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/3/" id="kapittel-2-paragraf-3-ledd-3-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/3/ledd/1/" id="kapittel-2-paragraf-3-ledd-3-punkt-3-ledd-1">tidspunkt for samtale</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/4/" id="kapittel-2-paragraf-3-ledd-3-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/4/ledd/1/" id="kapittel-2-paragraf-3-ledd-3-punkt-4-ledd-1">fødselsdato</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/5/" id="kapittel-2-paragraf-3-ledd-3-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/5/ledd/1/" id="kapittel-2-paragraf-3-ledd-3-punkt-5-ledd-1">kjønn</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/6/" id="kapittel-2-paragraf-3-ledd-3-punkt-6"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/6/ledd/1/" id="kapittel-2-paragraf-3-ledd-3-punkt-6-ledd-1">sivilstand</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/7/" id="kapittel-2-paragraf-3-ledd-3-punkt-7"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/7/ledd/1/" id="kapittel-2-paragraf-3-ledd-3-punkt-7-ledd-1">barn</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/8/" id="kapittel-2-paragraf-3-ledd-3-punkt-8"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/8/ledd/1/" id="kapittel-2-paragraf-3-ledd-3-punkt-8-ledd-1">adresse/bostedskommune</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/9/" id="kapittel-2-paragraf-3-ledd-3-punkt-9"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/9/ledd/1/" id="kapittel-2-paragraf-3-ledd-3-punkt-9-ledd-1">telefon</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/10/" id="kapittel-2-paragraf-3-ledd-3-punkt-10"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/10/ledd/1/" id="kapittel-2-paragraf-3-ledd-3-punkt-10-ledd-1">yrke/arbeidssted</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/11/" id="kapittel-2-paragraf-3-ledd-3-punkt-11"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/11/ledd/1/" id="kapittel-2-paragraf-3-ledd-3-punkt-11-ledd-1">evt. henvisende instans/anbefalt av</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/3/punkt/12/" id="kapittel-2-paragraf-3-ledd-3-punkt-12"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/3/punkt/12/ledd/1/" id="kapittel-2-paragraf-3-ledd-3-punkt-12-ledd-1">hva det søkes hjelp for.</article></article></li></ul></article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Journal skal inneholde følgende opplysninger om andre personer som har deltatt i behandlingssamtaler:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/4/punkt/1/" id="kapittel-2-paragraf-3-ledd-4-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/4/punkt/1/ledd/1/" id="kapittel-2-paragraf-3-ledd-4-punkt-1-ledd-1">navn</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/4/punkt/2/" id="kapittel-2-paragraf-3-ledd-4-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/4/punkt/2/ledd/1/" id="kapittel-2-paragraf-3-ledd-4-punkt-2-ledd-1">kjønn</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/4/punkt/3/" id="kapittel-2-paragraf-3-ledd-4-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/4/punkt/3/ledd/1/" id="kapittel-2-paragraf-3-ledd-4-punkt-3-ledd-1">tidspunkt for samtale</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/4/punkt/4/" id="kapittel-2-paragraf-3-ledd-4-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/4/punkt/4/ledd/1/" id="kapittel-2-paragraf-3-ledd-4-punkt-4-ledd-1">relasjon til klienten(e).</article></article></li></ul></article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Journal skal inneholde følgende opplysninger om behandlingen m.m.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/5/punkt/1/" id="kapittel-2-paragraf-3-ledd-5-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/5/punkt/1/ledd/1/" id="kapittel-2-paragraf-3-ledd-5-punkt-1-ledd-1">beskrivelse av problemet</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/5/punkt/2/" id="kapittel-2-paragraf-3-ledd-5-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/5/punkt/2/ledd/1/" id="kapittel-2-paragraf-3-ledd-5-punkt-2-ledd-1">opplysninger om behandlingstiltak; type, varighet m.m.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/5/punkt/3/" id="kapittel-2-paragraf-3-ledd-5-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/5/punkt/3/ledd/1/" id="kapittel-2-paragraf-3-ledd-5-punkt-3-ledd-1">navn på eventuelle samarbeidsinstanser</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/5/punkt/4/" id="kapittel-2-paragraf-3-ledd-5-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/5/punkt/4/ledd/1/" id="kapittel-2-paragraf-3-ledd-5-punkt-4-ledd-1">eventuelle opplysninger gitt til andre instanser</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/5/punkt/5/" id="kapittel-2-paragraf-3-ledd-5-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/5/punkt/5/ledd/1/" id="kapittel-2-paragraf-3-ledd-5-punkt-5-ledd-1">opplysninger om sakens avslutning.</article></article></li></ul></article></article><article class="legalArticle" data-lovdata-URL="LTI/forskrift/1998-10-23-1034/§5" data-name="§5" data-partID="§5" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Arbeidsdokumenter</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Ansvarlig behandler skal særskilt vurdere hvorvidt arbeidsdokumenter skal inngå som del av journal.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Arbeidsdokumenter i familievernet kan være lydbånd fra samtale, videobånd fra terapisituasjon, visuell illustrasjon i form av «flip-over» ark, klientenes egne tegninger, notater m.m. Lydbånd- og videopptak krever samtykke fra klienten/klientene.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Arbeidsdokumenter som ikke inngår i journal, skal oppbevares nedlåst i stålskap eller skap av tilsvarende styrke. Dokumentene bør dateres, nummereres og signeres. Disse slettes når klientkontakten avsluttes og senest 1 måned etter siste kontakt.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Til spesielle formål som undervisning og forskning, kan det avtales lengre oppbevaringstid. Dette krever klienten(e)s samtykke. En avtale om utvidet bruk må regulere i hvilke sammenhenger materialet kan brukes og tidfeste når materialet skal slettes.</article></article><article class="legalArticle" data-lovdata-URL="LTI/forskrift/1998-10-23-1034/§6" data-name="§6" data-partID="§6" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av journalopplysninger</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Journal skal nyttes som ledd i kontorets klientbehandling. Opplysningene kan også nyttes til planlegging og utarbeidelse av statistikk. Det statistiske materialet skal ikke inneholde opplysninger som direkte eller indirekte kan tilbakeføres til enkeltpersoner.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Ved bruk av journalen skal det utvises forsiktighet, slik at uvedkommende ikke får adgang til å gjøre seg kjent med innholdet.</article></article><article class="legalArticle" data-lovdata-URL="LTI/forskrift/1998-10-23-1034/§7" data-name="§7" data-partID="§7" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Adgang til journal – oppbevaring</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Bare ansatte ved det enkelte familievernkontor som har behov for opplysningene i sitt arbeid, skal ha tilgang til journal.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Den enkelte behandler skal ha tilgang til opplysninger om de klienter han eller hun kommer i kontakt med. Når flere av de ansatte arbeider i team, skal de ha tilgang til opplysninger vedrørende «fellesklienter». Faglig leder skal ha tilgang til samtlige journaler. Utover dette skal journalene bare være tilgjengelige for de ansatte i den utstrekning det er nødvendig av hensyn til klientkontakten eller til administrasjonen av kontoret.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Fylkesmannen har rett til innsyn i journal i forbindelse med utøvelse av tilsynsoppgaven, jf. lov om familievernkontorer § 3.</article><article class="legalP" data-absoluteaddress="/kapittel/2/paragraf/6/ledd/4/" id="kapittel-2-paragraf-6-ledd-4">Journal skal oppbevares betryggende slik at uvedkommende ikke får adgang til å gjøre seg kjent med innholdet. Med betryggende oppbevaring menes oppbevaring i låst stålskap eller skap av tilsvarende styrke.</article><article class="legalP" data-absoluteaddress="/kapittel/2/paragraf/6/ledd/5/" id="kapittel-2-paragraf-6-ledd-5">Dersom det nyttes edb, skal det enkelte kontor sikre seg mot at uvedkommende får adgang til konfidensielle opplysninger. Skrivere og terminaler m.m. skal være plassert slik at utilsiktet innsyn ikke kan finne sted.</article><article class="legalP" data-absoluteaddress="/kapittel/2/paragraf/6/ledd/6/" id="kapittel-2-paragraf-6-ledd-6">Journal skal oppbevares i 3 år etter at siste kontakt med klienten(e) er avsluttet.</article></article><article class="legalArticle" data-lovdata-URL="LTI/forskrift/1998-10-23-1034/§8" data-name="§8" data-partID="§8" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Retting, sletting og supplering av opplysninger</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Dersom journalen inneholder uriktige eller ufullstendige opplysninger eller opplysninger som ikke lenger har betydning, skal opplysningene rettes, slettes eller suppleres såfremt feilen eller mangelen kan få betydning for en klient. Det er ansvarlig behandler som har ansvar for å rette, slette eller supplere opplysninger.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Retting og supplering skal skje ved datert rettelse eller ny journalføring.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Sletting eller fjerning kan bare skje når<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/7/ledd/3/punkt/1/" id="kapittel-2-paragraf-7-ledd-3-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/7/ledd/3/punkt/1/ledd/1/" id="kapittel-2-paragraf-7-ledd-3-punkt-1-ledd-1">journalen inneholder feilskrift/objektiv feil</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/7/ledd/3/punkt/2/" id="kapittel-2-paragraf-7-ledd-3-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/7/ledd/3/punkt/2/ledd/1/" id="kapittel-2-paragraf-7-ledd-3-punkt-2-ledd-1">det er åpenbart at opplysningene er irrelevante eller utilbørlige</article></article></li><li data-li-identifier="c." data-name="c."><article class="listArticle" data-absoluteaddress="/kapittel/2/paragraf/7/ledd/3/punkt/3/" id="kapittel-2-paragraf-7-ledd-3-punkt-3"><span class="data-originalId">c.</span><article class="legalP" data-absoluteaddress="/kapittel/2/paragraf/7/ledd/3/punkt/3/ledd/1/" id="kapittel-2-paragraf-7-ledd-3-punkt-3-ledd-1">journal er opprettet på en person uten at det foreligger et klientforhold.</article></article></li></ul></article><article class="legalP" data-absoluteaddress="/kapittel/2/paragraf/7/ledd/4/" id="kapittel-2-paragraf-7-ledd-4">Sletting kan likevel ikke skje dersom opplysningen har vært av betydning i klientforholdet og i henhold til denne forskriften skal dokumenteres.</article></article><article class="legalArticle" data-lovdata-URL="LTI/forskrift/1998-10-23-1034/§9" data-name="§9" data-partID="§9" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Klienters rett til innsyn og retting</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">En klient har rett til å gjøre seg kjent med opplysninger som direkte bare gjelder ham eller henne. Innsyn utover dette er avhengig av samtykke fra den eller de opplysningene direkte gjelder. Deler av journalen kan unntas fra klientens innsyn hvis det anses nødvendig av hensyn til vedkommendes helse eller forhold til personer som står klienten nær. Klienten kan likevel ha rett til å bli kjent med andre deler av journalen. Retten til innsyn er nærmere regulert i lov om familievernkontorer § 12.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Dersom en klient mener at journalen inneholder feilaktige eller mangelfulle opplysninger eller utilbørlige utsagn om ham/henne, kan vedkommende be om retting eller sletting, jf. § 8 i denne forskriften. Avslår ansvarlig behandler i samråd med faglig leder retting eller sletting, skal kravet anmerkes i journalen og klienten gjøres kjent med at han/hun kan klage til fylkesmannen. Etter å ha innhentet uttalelse fra Datatilsynet avgjør fylkesmannen om retting/sletting skal foretas og i tilfelle hvordan.</article></article><article class="legalArticle" data-lovdata-URL="LTI/forskrift/1998-10-23-1034/§10" data-name="§10" data-partID="§10" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Utlevering av opplysninger fra journalen</span></h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Utlevering av personopplysninger er ikke tillatt uten i følgende tilfeller:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/9/ledd/1/punkt/1/" id="kapittel-2-paragraf-9-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/9/ledd/1/punkt/1/ledd/1/" id="kapittel-2-paragraf-9-ledd-1-punkt-1-ledd-1">Når den person opplysningene gjelder har gitt skriftlig samtykke.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/9/ledd/1/punkt/2/" id="kapittel-2-paragraf-9-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/9/ledd/1/punkt/2/ledd/1/" id="kapittel-2-paragraf-9-ledd-1-punkt-2-ledd-1">Når opplysningene gis i form av avidentifiserte statistikkskjema til bruk for videre bearbeiding av materialet. Statistikkskjemaene skal i så fall makuleres etter bearbeidelse.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/2/paragraf/9/ledd/1/punkt/3/" id="kapittel-2-paragraf-9-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/2/paragraf/9/ledd/1/punkt/3/ledd/1/" id="kapittel-2-paragraf-9-ledd-1-punkt-3-ledd-1">For øvrig kan utlevering skje når lovbestemt taushetsplikt ikke er til hinder for dette og mottakeren med hjemmel i lov eller forskrifter gitt med hjemmel i lov, kan kreve opplysningene utlevert.</article></article></li></ul></article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-10-23-1034/KAPITTEL_3" data-partID="k3"><h2>Kapittel 3. Forskjellige bestemmelser</h2><article class="legalArticle" data-lovdata-URL="LTI/forskrift/1998-10-23-1034/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Unntak</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Departementet kan gjøre unntak fra bestemmelser i denne forskrift når særlige grunner foreligger.</article></article><article class="legalArticle" data-lovdata-URL="LTI/forskrift/1998-10-23-1034/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Denne forskriften trer i kraft 1. desember 1998.</article></article></section></main></body></html>