<!DOCTYPE html><html lang="no"><head><title>Forskrift om husdyrgjødsel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:56</dd><dt class="legacyID">Datokode</dt><dd class="legacyID">FOR-1998-11-26-1093</dd><dt class="dokid">DokumentID</dt><dd class="dokid">LTI/forskrift/1998-11-26-1093</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 21</dd><dt class="dateInForce">I kraft fra</dt><dd class="dateInForce">1998-11-26, 2000-01-01, 2005-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-07-17-900</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§11</li><li>lov/1981-03-13-6/§9</li></ul></dd><dt class="dateOfPublication">Kunngjort</dt><dd class="dateOfPublication">1998-12-23</dd><dt class="title">Tittel</dt><dd class="title">Forskrift om husdyrgjødsel.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet og Miljøverndepartementet 26. november 1998 med hjemmel i lov av 12. mai 1995 nr. 23 om jord (jordlova) § 3 og § 11 første ledd og lov av 13. mars 1981 nr. 6 om vern mot forurensninger og om avfall (Forurensningsloven) § 9 nr. 1 og 3.</dd><dt class="refid">RefID</dt><dd class="refid">forskrift/1998-11-26-1093</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om husdyrgjødsel.<ul class="tocSubUl"><li>Kapittel I. Innledning<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Forbud mot vann- og luftforurensning</li><li>§ 4. Areal</li></ul></li><li>Kapittel II. Disponering av husdyrgjødsel<ul class="tocSubUl"><li>§ 5. Krav til spredeareal og gjødseldyrenheter (GDE)</li><li>§ 6. Godkjenning av annet spredeareal</li><li>§ 7. Spredetidspunkt</li></ul></li><li>Kapittel III. Gjødsellager<ul class="tocSubUl"><li>§ 8. Generelle krav til gjødsellager</li><li>§ 9. Plassering av anlegg, avstandskrav</li><li>§ 10. Krav til ulike lagertyper</li></ul></li><li>Kapittel IV. Utfyllende bestemmelser<ul class="tocSubUl"><li>§ 11. Forurensningsgebyr</li><li>§ 12. Tilsyn, pålegg</li><li>§ 13. Unntak</li><li>§ 14. Straff</li><li>§ 15. Klage</li><li>§ 16. Myndighet</li><li>§ 17. Ikrafttredelse og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-11-26-1093" id="dokument"><h1>Forskrift om husdyrgjødsel.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-11-26-1093/KAPITTEL_1" data-partID="k1"><h2>Kapittel I. Innledning</h2><article class="legalArticle" data-lovdata-URL="LTI/forskrift/1998-11-26-1093/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskrift om husdyrgjødsel har som formål å hindre forurensning til luft, vassdrag, sjøer, grunnvann, fjorder og havområder som følge av husdyrhold, gjennom å sikre at husdyrgjødsel utnyttes best mulig som en ressurs for planteproduksjonen.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Videre er det et mål å sikre at husdyrgjødsla disponeres på en slik måte at hensynet til det biologiske mangfoldet ivaretas.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Det er også et mål å redusere ulemper med lukt og partikkelspredning som følge av disponering av husdyrgjødsel nær områder med bebyggelse.</article></article><article class="legalArticle" data-lovdata-URL="LTI/forskrift/1998-11-26-1093/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Denne forskriften gjelder for oppsamling, lagring og spredning av husdyrgjødsel når den kan medføre forurensning eller fare for forurensning, eller på annen måte berører hensyn nevnt i § 1.</article></article><article class="legalArticle" data-lovdata-URL="LTI/forskrift/1998-11-26-1093/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot vann- og luftforurensning</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Husdyrgjødsel skal samles opp, lagres og disponeres slik at den ikke fører til forurensning eller fare for forurensning, eller på annen måte berører hensyn nevnt i § 1.</article></article><article class="legalArticle" data-lovdata-URL="LTI/forskrift/1998-11-26-1093/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Areal</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Fulldyrket jord defineres i denne forskriften som i «Generell forskrift om produksjonstilskudd i jordbruket».</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Med utmark menes areal som ikke er fulldyrket, overflatedyrket, innmarksbeite eller på annet vis kultivert areal.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-11-26-1093/KAPITTEL_2" data-partID="k2"><h2>Kapittel II. Disponering av husdyrgjødsel</h2><article class="legalArticle" data-lovdata-URL="LTI/forskrift/1998-11-26-1093/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til spredeareal og gjødseldyrenheter (GDE)</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Det skal være tilstrekkelig disponibelt areal for spredning av husdyrgjødsel, normalt minimum 4 dekar fulldyrket jord pr. gjødseldyrenhet (GDE). En gjødseldyrenhet tilsvarer en utskilt mengde fosfor på omlag 14 kg i husdyrgjødsla.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Antall gjødseldyrenheter beregnes etter tabell 1.</article> <article class="defaultP" margin-top="true">Tabell 1: <i>Oversikt over antall dyr pr. gjødseldyrenhet.</i><table><thead><tr><th data-text-align="left" data-vertical-align="top">Dyreslag</th><th colspan="2" data-text-align="center" data-vertical-align="top">Antall dyr pr. GDE</th></tr><tr><th data-text-align="left" data-vertical-align="top" /><th data-text-align="left" data-vertical-align="top">Kategori I</th><th data-text-align="left" data-vertical-align="top">Kategori II</th></tr><tr><th data-text-align="left" data-vertical-align="top" /><th data-text-align="left" data-vertical-align="top" /><th data-text-align="left" data-vertical-align="top">(Fôr tilsatt</th></tr><tr><th data-text-align="left" data-vertical-align="top" /><th data-text-align="left" data-vertical-align="top" /><th data-text-align="left" data-vertical-align="top">fytase e.l.)</th></tr></thead><tbody><tr><td data-text-align="left" data-vertical-align="top">mjølkeku</td><td data-text-align="left" data-vertical-align="top">1 =</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">jerseyfe</td><td data-text-align="left" data-vertical-align="top">1,3</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">ungdyr storfe</td><td data-text-align="left" data-vertical-align="top">3</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">ammekyr</td><td data-text-align="left" data-vertical-align="top">1,5</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">voksne hester</td><td data-text-align="left" data-vertical-align="top">2</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">avlspurker/råner</td><td data-text-align="left" data-vertical-align="top">2,5</td><td data-text-align="left" data-vertical-align="top">3</td></tr><tr><td data-text-align="left" data-vertical-align="top">slaktegris<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">18</td><td data-text-align="left" data-vertical-align="top">20</td></tr><tr><td data-text-align="left" data-vertical-align="top">sauer/geiter (vinterfôret)</td><td data-text-align="left" data-vertical-align="top">7</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">avlstisper rev (med tilhørende valper)</td><td data-text-align="left" data-vertical-align="top">25</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">avlstisper mink (med tilhørende valper)</td><td data-text-align="left" data-vertical-align="top">40</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">høner</td><td data-text-align="left" data-vertical-align="top">80</td><td data-text-align="left" data-vertical-align="top">100</td></tr><tr><td data-text-align="left" data-vertical-align="top">slaktekyllinger<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">1400</td><td data-text-align="left" data-vertical-align="top">1750</td></tr><tr><td data-text-align="left" data-vertical-align="top">livkyllinger<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">550</td><td data-text-align="left" data-vertical-align="top">690</td></tr><tr><td data-text-align="left" data-vertical-align="top">kalkuner, avlsdyr</td><td data-text-align="left" data-vertical-align="top">40</td><td data-text-align="left" data-vertical-align="top">50</td></tr><tr><td data-text-align="left" data-vertical-align="top">kalkuner, slaktedyr<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">240</td><td data-text-align="left" data-vertical-align="top">300</td></tr><tr><td data-text-align="left" data-vertical-align="top">kaniner, avlsdyr</td><td data-text-align="left" data-vertical-align="top">40</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">kaniner, slaktedyr<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">600</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">ender, avlsdyr</td><td data-text-align="left" data-vertical-align="top">40</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">ender, slaktedyr<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">300</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">gjess, avlsdyr</td><td data-text-align="left" data-vertical-align="top">20</td><td data-text-align="left" data-vertical-align="top">–</td></tr><tr><td data-text-align="left" data-vertical-align="top">gjess, slaktedyr<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">150</td><td data-text-align="left" data-vertical-align="top">–</td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> For dyr som har en kort oppfôringstid (periodedyr) beregnes antall gjødseldyrenheter ut fra antall dyr innsatt i løpet av et år.</article></footer><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Landbruksdepartementet kan fastsette antall dyr pr. gjødseldyrenhet for dyreslag som ikke omfattes av denne forskriften.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Landbruksdepartementet eller den Landbruksdepartementet bemyndiger, fastsetter registreringstidspunktet<sup class="footnotereference" data-footnotereferencevalue="1" data-unique-footnote-counter="2">1</sup> for beregning av antall gjødseldyrenheter og spredeareal.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Ved bruk av fôr tilsatt fytase, eller andre tilsvarende fôrtyper som reduserer utskilt mengde fosfor pr. dyr med minst 25% i forhold til normen (se tabell A i kommentar til forskriften), kan det søkes fylkesmannen om å få beregne gjødseldyrenheter etter kategori II i tabellen.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Brukere som ved hjelp av et næringsbalanseregnskap klart kan dokumentere at de har underskudd av tilført næringsstoff på bruket, kan søke fylkesmannen om å få et lavere krav til spredeareal.</article><article class="legalP" data-absoluteaddress="/kapittel/2/paragraf/1/ledd/7/" id="kapittel-2-paragraf-1-ledd-7">Dersom eier/bruker i praksis bare nytter deler av arealet til å spre husdyrgjødsel på uten at dette følger av gjødslingsplanen, skal det godkjente arealgrunnlaget for spredning av husdyrgjødsel etter disse regler reduseres tilsvarende.</article><article class="legalP" data-absoluteaddress="/kapittel/2/paragraf/1/ledd/8/" id="kapittel-2-paragraf-1-ledd-8">I områder med alvorlig forurensning eller fare for alvorlig forurensning, kan fylkesmannen stille krav til større spredeareal enn det som følger av første ledd.</article><article class="legalP" data-absoluteaddress="/kapittel/2/paragraf/1/ledd/9/" id="kapittel-2-paragraf-1-ledd-9">For leid areal, ved avtale om spredning på bruk i nærheten, og ved salg av husdyrgjødsel, må det normalt foreligge skriftlig avtale av minst 5 års varighet.</article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Opplysninger om dyretall 31. desember i år X-1 og 31. juli i år X, brukes ved beregning av krav til spredeareal i år X. Brukets spredeareal beregnes ut fra arealopplysninger 31. juli i år X.</article></footer></article><article class="legalArticle" data-lovdata-URL="LTI/forskrift/1998-11-26-1093/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av annet spredeareal</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Fylkesmannen kan etter søknad godkjenne annet areal enn det som fremgår av § 5, første ledd.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Utmarksareal kan ikke godkjennes som spredeareal.</article></article><article class="legalArticle" data-lovdata-URL="LTI/forskrift/1998-11-26-1093/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Spredetidspunkt</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Spredning av husdyrgjødsel skal så langt det er mulig skje i perioden fra våronnstart til 1. september, og fortrinnsvis om våren når planteveksten tar til.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Spredning uten nedmolding/nedfelling på eng og annen grøde bør gjøres så tidlig i vekstsesongen at det er mulighet for betydelig gjenvekst som høstes eller beites, og skal gjøres senest innen 1. september.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Det er ikke tillatt å spre husdyrgjødsel på snødekket eller frossen mark, og ikke under noen omstendigheter i perioden fra og med 1. november til og med 15. februar.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Fylkesmannen kan bestemme at det ikke skal være tillatt å spre husdyrgjødsel i hele eller deler av perioden fra og med 1. september til 1. november i områder med alvorlig forurensning eller fare for alvorlig forurensning.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Husdyrgjødsel spredd på åpen åker skal moldes ned straks og senest innen 18 timer etter spredning.</article><article class="legalP" data-absoluteaddress="/kapittel/2/paragraf/3/ledd/6/" id="kapittel-2-paragraf-3-ledd-6">Det skal tas rimelig hensyn til luktulemper og ulemper ved partikkelspredning ved spredning av husdyrgjødsel i nærheten av boliger.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-11-26-1093/KAPITTEL_3" data-partID="k3"><h2>Kapittel III. Gjødsellager</h2><article class="legalArticle" data-lovdata-URL="LTI/forskrift/1998-11-26-1093/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generelle krav til gjødsellager</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Gjødsellager skal ha tilstrekkelig kapasitet slik at all gjødsel kan spres i den tillatte perioden. Lageret må i tillegg ha kapasitet til å oppbevare eventuell gjødsel som måtte ligge igjen i lageret etter siste utkjøring.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Lagringskapasiteten skal være minimum 8 måneder.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Ved nybygg, utvidelse og utbedring av gjødsellager skal fylkesmannen godkjenne plan før arbeidet kan gjennomføres.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Før gjødsellager tas i bruk etter nybygging, utvidelse eller utbedring, skal det være kontrollert og godkjent av fylkesmannen eller den fylkesmannen bemyndiger.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Eier/bruker skal jevnlig kontrollere at anlegget fungerer som forutsatt og er tett mot lekkasjer.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Rundt ethvert fast lageranlegg og bianlegg for gjødsel skal det legges drenering som føres til inspeksjonskum før videre avløp. Inspeksjonskummen må være slik at det lett kan tas ut prøver av drensvannet, og utløpet skal kunne stenges for å hindre at forurensninger kommer til vassdrag.</article><article class="legalP" data-absoluteaddress="/kapittel/3/paragraf/1/ledd/7/" id="kapittel-3-paragraf-1-ledd-7">Gjødsel fra utegarder og pelsdyrhold skal fjernes regelmessig, og minst en gang i året.</article></article><article class="legalArticle" data-lovdata-URL="LTI/forskrift/1998-11-26-1093/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Plassering av anlegg, avstandskrav</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Anlegg for husdyrhold og lagring av husdyrgjødsel må ikke plasseres på flomutsatte områder eller så nær vassdrag, brønn eller annet vannforsyningsanlegg at det blir fare for forurensning. Anlegget og terrenget rundt anlegget utformes slik at gjødsel som ved uhell renner ut av lageret eller tankvogn m.v., ikke direkte renner ut i vassdrag/vannkilder.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Slike anlegg skal plasseres minst 15 m fra vassdrag eller vannforsyningsanlegg. For pelsdyranlegg med oppsamling av gjødsel på bakken under husene skal avstanden være minimum 25 m. Ved ugunstige grunn og terreng eller grunnvannsforhold og ved flomfare må avstandene økes.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Nye pelsdyranlegg med åpne hus skal ikke plasseres nærmere boligområder enn 300 meter. Ved plassering av pelsdyranlegg må det vurderes om topografi, vegetasjon og vindretning er slik at plasseringen likevel kan føre til luktproblemer.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Nye tallefjøs og utegarder skal normalt ikke plasseres nærmere boligområder enn 200 meter. Kortere avstander kan aksepteres der terrengformasjon og vegetasjon hindrer luktspredning.</article></article><article class="legalArticle" data-lovdata-URL="LTI/forskrift/1998-11-26-1093/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til ulike lagertyper</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Lager for flytende gjødsel skal ha tette konstruksjoner i golv, vegger, porter, luker, uttappingsrør, spjeld m.m. slik at gjødsel/urin ikke renner ut, jf. også § 8. Landkummer skal i tillegg utstyres med tak eller flytende dekke. Gjødseldammer skal ha tett bunn. I gjødselgrop for sau og gjødselrenne for pelsdyr m.v. skal bunn, sider og port være tette.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Gjødselkum med vegg som når mindre enn 1,5 meter over terreng, og gjødseldam, skal ha gjerde slik at samlet høyde fra terreng til topp gjerde er minst 1,5 meter. Kumvegg som når mer enn 1,5 meter over terreng, skal ha klatreavviser på toppen. Gjødselkum og landkum skal utstyres med innvendige stigetrinn.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Fast strøblandet gjødsel som har flytende overskudd, dvs. mindre enn 25% tørrstoff, skal lagres på tett bunnplate og skjermes med tette kanter. Bunnplaten skal ha fall til sluk og tett oppsamlingskum for urinsig fra gjødselen.</article><article class="legalP" data-absoluteaddress="/kapittel/3/paragraf/3/ledd/4/" id="kapittel-3-paragraf-3-ledd-4">Gjødsel med mer enn 25% tørrstoff, og som omdannes under lagringsperioden, kan lagres direkte på bakken. Slike hauger skal skjermes mot overflatevann. Fylkesmannen kan stille krav om skjerming mot nedbør.</article><article class="legalP" data-absoluteaddress="/kapittel/3/paragraf/3/ledd/5/" id="kapittel-3-paragraf-3-ledd-5">Utendørs drift på talle/utegarder må innrettes slik at gjødsel kan fjernes på en enkel måte fra foringsplasser, hvileplasser og eventuelle trafikkarealer mellom disse. Væskeoverskudd skal samles opp og lagres dersom det kan medføre fare for forurensning.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1998-11-26-1093/KAPITTEL_4" data-partID="k4"><h2>Kapittel IV. Utfyllende bestemmelser</h2><article class="legalArticle" data-lovdata-URL="LTI/forskrift/1998-11-26-1093/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Forurensningsgebyr</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan fylkesmannen, eller den Miljøverndepartementet bemyndiger, fastsette forurensningsgebyr til staten i medhold av lov om vern mot forurensninger og om avfall § 73.</article></article><article class="legalArticle" data-lovdata-URL="LTI/forskrift/1998-11-26-1093/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn, pålegg</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Fylkesmannen fører tilsyn med at bestemmelsene i denne forskriften overholdes.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Fylkesmannen kan i det enkelte tilfellet gi pålegg om tiltak som en finner nødvendig for å forebygge, begrense, eller stanse forurensning som er i strid med denne forskriften.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Ved manglende spredeareal skal fylkesmannen gjøre vedtak om trekk i produksjonstilskuddet. Trekkets størrelse fastsettes av Landbruksdepartementet.</article></article><article class="legalArticle" data-lovdata-URL="LTI/forskrift/1998-11-26-1093/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Unntak</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Fylkesmannen kan i særlige tilfeller gjøre unntak fra denne forskriften.</article></article><article class="legalArticle" data-lovdata-URL="LTI/forskrift/1998-11-26-1093/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Ved overtredelse av forskriften eller vedtak truffet i medhold av denne forskriftens § 11, kommer forurensningslovens kap. 10 til anvendelse, dersom forholdet ikke går inn under strengere straffebestemmelser.</article></article><article class="legalArticle" data-lovdata-URL="LTI/forskrift/1998-11-26-1093/§15" data-name="§15" data-partID="§15" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Klage</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Fylkesmannens enkeltvedtak i medhold av denne forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven) kap. VI.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Klagefristen er 3 uker fra meldingen om avgjørelsen er mottatt. Klagen sendes om fylkesmannen til Statens kornforretning eller Statens forurensningstilsyn som er klageinstanser og som treffer endelig vedtak.</article></article><article class="legalArticle" data-lovdata-URL="LTI/forskrift/1998-11-26-1093/§16" data-name="§16" data-partID="§16" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Myndighet</span></h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Landbruksdepartementet og Miljøverndepartementet kan bestemme at andre enn fylkesmannen skal ha myndighet etter §§ 5, 6, 7, 8, 11, 12 og 13.</article></article><article class="legalArticle" data-lovdata-URL="LTI/forskrift/1998-11-26-1093/§17" data-name="§17" data-partID="§17" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Forskriften trer i kraft 26. november 1998 med unntak for eksisterende produksjoner etter § 8 andre ledd og etter § 5 andre ledd med tabell 1. Fra samme dato oppheves forskrift av 17. juli 1997 nr. 900 om husdyrgjødsel fastsatt av Landbruksdepartementet og Miljøverndepartementet og kommentarene til forskriften gitt av Landbruksdepartementet og Miljøverndepartementet 17. juli 1997.</article><article class="legalP" data-absoluteaddress="/kapittel/4/paragraf/7/ledd/2/" id="kapittel-4-paragraf-7-ledd-2">Bestemmelsen om minimum 8 mnd. lagerkapasitet, jf. § 8, andre ledd, trer for eksisterende produksjoner i kraft fra 1. januar 2000.</article><article class="legalP" data-absoluteaddress="/kapittel/4/paragraf/7/ledd/3/" id="kapittel-4-paragraf-7-ledd-3">Bestemmelser om gjødseldyrenheter (GDE) trer for eksisterende produksjoner i kraft 1. januar 2005, jf. § 5 andre ledd med tabell 1. Frem til 1. januar 2005 gjelder for eksisterende produksjoner, de definerte gjødseldyrenhetene i kap. II punkt 2 i retningslinjer om lagring og spredning av husdyrgjødsel gitt av Landbruksdepartementet 1. mars 1989, med endringer 11. oktober 1991.</article></article></section></main></body></html>