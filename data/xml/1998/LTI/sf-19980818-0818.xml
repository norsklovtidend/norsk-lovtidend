<!DOCTYPE html><html lang="no"><head><title>Forskrift om gjennomføring av innførselsreguleringen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">FOR-1998-08-18-818</dd><dt class="dokid">DokumentID</dt><dd class="dokid">LTI/forskrift/1998-08-18-818</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 15</dd><dt class="dateInForce">I kraft fra</dt><dd class="dateInForce">1998-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-11-01-1596</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-06-32/§1</li><li>lov/1997-06-06-32/§3</li><li>forskrift/1998-07-17-618</li></ul></dd><dt class="dateOfPublication">Kunngjort</dt><dd class="dateOfPublication">1998-09-14</dd><dt class="title">Tittel</dt><dd class="title">Forskrift om gjennomføring av innførselsreguleringen.</dd><dt class="miscInformation">Annet om dokumentet</dt><dd class="miscInformation">Fastsatt av Utenriksdepartementet 18. august 1998 med hjemmel i lov av 6. juni 1997 nr. 32 om innførsle- og utførsleregulering § 1 og § 3, jf. kgl. res. av 17. juli 1998 nr. 618 punkt 1.</dd><dt class="refid">RefID</dt><dd class="refid">forskrift/1998-08-18-818</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av innførselsreguleringen.<ul class="tocSubUl"><li>Generelle bestemmelser<ul class="tocSubUl"><li>§ 1.</li><li>§ 1a.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>Søknad om innførselslisens<ul class="tocSubUl"><li>§ 6.</li><li>§ 7.</li></ul></li><li>Innførselslisens<ul class="tocSubUl"><li>§ 8.</li><li>§ 9.</li><li>§ 10.</li></ul></li><li>Endring, annullering og tap av innførselslisens<ul class="tocSubUl"><li>§ 11.</li><li>§ 12.</li><li>§ 13.</li></ul></li><li>Kontroll av innførselslisens<ul class="tocSubUl"><li>§ 14.</li><li>§ 15.</li><li>§ 16.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-08-18-818" id="dokument"><h1>Forskrift om gjennomføring av innførselsreguleringen.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-08-18-818/KAPITTEL_1" data-partID="k1"><h2>Generelle bestemmelser</h2><article class="legalArticle" data-lovdata-URL="LTI/forskrift/1998-08-18-818/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Ved innførsel av visse varer med opprinnelse i nærmere bestemte land kreves det tillatelse (innførselslisens) fra Utenriksdepartementet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Departementet utarbeider en liste over disse varer. Listen inneholder vareslag, kapittel, posisjons- eller varenummer i samsvar med tolltariffen og en angivelse av de land hvorfra varene er lisenspliktige.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Utenriksdepartementet avgjør i tvilstilfeller om en vare er lisenspliktig eller ikke. Utenriksdepartementet kan foreta endringer i varelisten.</article></article><article class="legalArticle" data-lovdata-URL="LTI/forskrift/1998-08-18-818/§1a" data-name="§1a" data-partID="§1a" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1a</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Innførsel av truede plante- og dyrearter med derivater som omfattes av Washingtonkonvensjonen av 3. mars 1973 vedlegg I, II og III (CITES) krever tillatelse. Miljøverndepartementet utsteder innførselslisenser på grunnlag av Washingtonkonvensjonens bestemmelser. Forskriftens øvrige bestemmelser gjelder ikke innførsel av produkter omfattet av konvensjonens vedlegg I, II og III.</article></article><article class="legalArticle" data-lovdata-URL="LTI/forskrift/1998-08-18-818/§2" data-name="§2" data-partID="§2" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Varer som ikke er lisenspliktige i henhold til varelisten nevnt i § 1 kan innføres uten særskilt tillatelse fra Utenriksdepartementet.</article></article><article class="legalArticle" data-lovdata-URL="LTI/forskrift/1998-08-18-818/§3" data-name="§3" data-partID="§3" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Med opprinnelsesland forstås i denne forskriften for råvarer det land hvor varen er produsert og for bearbeidede varer det land hvor varen har fått sin nåværende form. Ompakking, sortering, blanding eller mindre endringer regnes ikke som bearbeidelse.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Utenriksdepartementet kan fastsette at andre opprinnelsesregler kommer til anvendelse.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Utenriksdepartementet fastsetter i tvilstilfeller likeledes hvilket land som er opprinnelsesland.</article></article><article class="legalArticle" data-lovdata-URL="LTI/forskrift/1998-08-18-818/§4" data-name="§4" data-partID="§4" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Forhold som at bindende avtaler er inngått, at varene er ankommet til Norge eller at betaling har skjedd kan ikke påberopes for å få søknad om innførselslisens innvilget. Ved bestilling av lisenspliktige varer i utlandet må det derfor tas forbehold om at søknad om innførselslisens vil bli innvilget.</article></article><article class="legalArticle" data-lovdata-URL="LTI/forskrift/1998-08-18-818/§5" data-name="§5" data-partID="§5" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Unntatt fra lisensplikten i § 1 er:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/6/ledd/1/punkt/1/" id="kapittel-1-paragraf-6-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/" id="kapittel-1-paragraf-6-ledd-1-punkt-1-ledd-1">varer inntil en verdi av kr. 5.000,-.</article><article class="legalP" data-absoluteaddress="/kapittel/1/paragraf/6/ledd/1/punkt/1/ledd/2/" id="kapittel-1-paragraf-6-ledd-1-punkt-1-ledd-2">Unntaket gjelder bare enkeltforsendelser. Masseforsendelser til en eller flere adressater i Norge tillates således ikke innført uten at lisens foreligger.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/6/ledd/1/punkt/2/" id="kapittel-1-paragraf-6-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/6/ledd/1/punkt/2/ledd/1/" id="kapittel-1-paragraf-6-ledd-1-punkt-2-ledd-1">varer i direkte transitt.</article><article class="legalP" data-absoluteaddress="/kapittel/1/paragraf/6/ledd/1/punkt/2/ledd/2/" id="kapittel-1-paragraf-6-ledd-1-punkt-2-ledd-2">Unntaket gjelder ikke våpen, ammunisjon og annet krigsutstyr.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/6/ledd/1/punkt/3/" id="kapittel-1-paragraf-6-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/6/ledd/1/punkt/3/ledd/1/" id="kapittel-1-paragraf-6-ledd-1-punkt-3-ledd-1">varer som av tollmyndighetene tillates innført toll- og avgiftsfritt.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/6/ledd/1/punkt/4/" id="kapittel-1-paragraf-6-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/paragraf/6/ledd/1/punkt/4/ledd/1/" id="kapittel-1-paragraf-6-ledd-1-punkt-4-ledd-1">varer som av tollmyndighetene tillates innført midlertidig toll- og avgiftsfritt. I de tilfeller gjenutførsel ikke finner sted må innførselslisens legges fram for tollvesenet ved fortollingen dersom varen er lisenspliktig etter § 1.</article></article></li></ul></article></article></section><section class="section" data-name="kapS" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-08-18-818/KAPITTEL_2" data-partID="k2"><h2>Søknad om innførselslisens</h2><article class="legalArticle" data-lovdata-URL="LTI/forskrift/1998-08-18-818/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Utenriksdepartementets tillatelse til innførsel av varer som er ført opp på den vareliste som er nevnt i § 1, gis i form av innførselslisens etter søknad på fastsatt skjemasett.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Søknad om innførselslisens skal være vedlagt proformafaktura eller annen likeverdig dokumentasjon. Importøren plikter for øvrig å legge fram den dokumentasjon som Utenriksdepartementet finner nødvendig for behandling av søknaden.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Søknaden skal være undertegnet av importøren eller den som har fullmakt til å handle på importørens vegne.</article></article><article class="legalArticle" data-lovdata-URL="LTI/forskrift/1998-08-18-818/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Søkere om innførselslisens må fylle vilkårene for handelsrett etter lov av 6. juni 1980 nr. 21 om handelsvirksomhet kap. 2.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Lisens kan også gis til andre for import av varer til eget bruk.</article></article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-08-18-818/KAPITTEL_3" data-partID="k3"><h2>Innførselslisens</h2><article class="legalArticle" data-lovdata-URL="LTI/forskrift/1998-08-18-818/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Innførselslisens kan ikke overdras til andre uten etter tillatelse fra Utenriksdepartementet.</article></article><article class="legalArticle" data-lovdata-URL="LTI/forskrift/1998-08-18-818/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Innførselslisens skal legges fram for tollvesenet i original (ikke fotokopi e.l.).</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Importøren skal påse:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/2/punkt/1/" id="kapittel-3-paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/2/punkt/1/ledd/1/" id="kapittel-3-paragraf-2-ledd-2-punkt-1-ledd-1">at de varer som deklareres er i samsvar med innvilget lisens,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/2/punkt/2/" id="kapittel-3-paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/2/punkt/2/ledd/1/" id="kapittel-3-paragraf-2-ledd-2-punkt-2-ledd-1">at varenes opprinnelse er i samsvar med innvilget lisens,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/2/punkt/3/" id="kapittel-3-paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/2/punkt/3/ledd/1/" id="kapittel-3-paragraf-2-ledd-2-punkt-3-ledd-1">at det vareparti som deklareres ikke overstiger det kvantum lisensen er innvilget for,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/2/punkt/4/" id="kapittel-3-paragraf-2-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/2/punkt/4/ledd/1/" id="kapittel-3-paragraf-2-ledd-2-punkt-4-ledd-1">at innførselen skjer innen den gyldighetsfrist som er satt i lisensen,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/2/punkt/5/" id="kapittel-3-paragraf-2-ledd-2-punkt-5"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/2/punkt/5/ledd/1/" id="kapittel-3-paragraf-2-ledd-2-punkt-5-ledd-1">at særlige vilkår som er satt i lisensen er oppfylt.</article></article></li></ul></article></article><article class="legalArticle" data-lovdata-URL="LTI/forskrift/1998-08-18-818/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Tollvesenet skriver av på lisensen den mengde som blir innført, samt angir fortollingsdatoen.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Blir de varer lisensen er innvilget for innført i flere sendinger må det påses at disse tilsammen ikke overstiger det lisensen er innvilget for.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Tollvesenet tilbakeleverer innførselslisensen til importøren etter at avskrivninger er foretatt.</article></article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1998-08-18-818/KAPITTEL_4" data-partID="k4"><h2>Endring, annullering og tap av innførselslisens</h2><article class="legalArticle" data-lovdata-URL="LTI/forskrift/1998-08-18-818/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Ved søknad om forlengelse av lisensens gyldighetsfrist skal originallisensen sendes Utenriksdepartementet med angivelse av grunnen til at fristen ønskes forlenget. Det samme gjelder søknad om endring av kvantum. Søknaden sendes inn i form av brev.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Tilføyelser, strykninger og andre rettelser på en innførselslisens kan bare foretas av Utenriksdepartementet.</article></article><article class="legalArticle" data-lovdata-URL="LTI/forskrift/1998-08-18-818/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom en innvilget innførselslisens ikke nyttes eller ikke kan nyttes i overensstemmelse med de anførte vilkår skal lisensen straks sendes tilbake til Utenriksdepartementet med redegjørelse om hvorfor innførselen ikke gjennomføres.</article></article><article class="legalArticle" data-lovdata-URL="LTI/forskrift/1998-08-18-818/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Tap av innvilget innførselslisens meldes skriftlig til Utenriksdepartementet av importøren eller den som har fullmakt til å handle på importørens vegne.</article></article></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1998-08-18-818/KAPITTEL_5" data-partID="k5"><h2>Kontroll av innførselslisens</h2><article class="legalArticle" data-lovdata-URL="LTI/forskrift/1998-08-18-818/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Importøren (lisensinnehaveren) skal beholde den nyttede lisens i tre år fra den dag gyldighetsfristen for lisensen utløper. Importøren plikter å sende lisensen til Utenriksdepartementet for kontroll dersom dette blir pålagt.</article></article><article class="legalArticle" data-lovdata-URL="LTI/forskrift/1998-08-18-818/§15" data-name="§15" data-partID="§15" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Utenriksdepartementet kan gjøre unntak fra denne forskrift.</article></article><article class="legalArticle" data-lovdata-URL="LTI/forskrift/1998-08-18-818/§16" data-name="§16" data-partID="§16" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Denne forskrift trer i kraft 1. oktober 1998.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Fra samme tidspunkt oppheves Utenriksdepartementets forskrift av 1. november 1983 nr. 1596 om gjennomføring av innførselsreguleringen.</article></article></section></main></body></html>