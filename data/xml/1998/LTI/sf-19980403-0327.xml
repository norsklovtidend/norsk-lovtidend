<!DOCTYPE html><html lang="no"><head><title>Forskrift om transport, håndtering og emballering av lik samt gravferd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1998-04-03-327</dd><dt class="dokid">DokumentID</dt><dd class="dokid">LTI/forskrift/1998-04-03-327</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 7</dd><dt class="dateInForce">I kraft fra</dt><dd class="dateInForce">1998-04-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-08-05-55/§4-6</li></ul></dd><dt class="dateOfPublication">Kunngjort</dt><dd class="dateOfPublication">1998-05-06</dd><dt class="title">Tittel</dt><dd class="title">Forskrift om transport, håndtering og emballering av lik samt gravferd.</dd><dt class="miscInformation">Annet om dokumentet</dt><dd class="miscInformation">Fastsatt av Statens helsetilsyn 3. april 1998 med hjemmel i lov 5. august 1994 nr. 55 om vern mot smittsomme sykdommer § 4-6 andre ledd.</dd><dt class="refid">RefID</dt><dd class="refid">forskrift/1998-04-03-327</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om transport, håndtering og emballering av lik samt gravferd.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 1-3. Ansvar</li></ul></li><li>Kapittel 2. Hygieniske krav til håndtering, emballering m.v.<ul class="tocSubUl"><li>§ 2-1. Krav til hygiene m.m.</li><li>§ 2-2. Beredskap</li><li>§ 2-3. Oppgraving og flytting av lik</li></ul></li><li>Kapittel 3. Hygieniske krav til transport av lik innenlands og utenlands<ul class="tocSubUl"><li>§ 3-1. Transport innenlands</li><li>§ 3-2. Transport av lik fra Norge</li><li>§ 3-3. Transport av lik til Norge</li></ul></li><li>Kapittel 4. Dokumentasjon<ul class="tocSubUl"><li>§ 4-1. Dokumenter og opplysninger som skal følge liket</li></ul></li><li>Kapittel 5. Ikrafttredelse<ul class="tocSubUl"><li>§ 5-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-04-03-327" id="dokument"><h1>Forskrift om transport, håndtering og emballering av lik samt gravferd.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-04-03-327/KAPITTEL_1" data-partID="k1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/1998-04-03-327/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften skal sikre at transport, håndtering og emballering av lik, samt gravferd foregår hygienisk forsvarlig for å motvirke overføring av smitte fra lik.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriften skal også sikre at opplysninger om avdøde bare er tilgjengelige for dem som rettmessig har adgang til slike opplysninger.</article></article><article class="legalArticle" data-lovdata-URL="LTI/forskrift/1998-04-03-327/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder gravferd, håndtering herunder balsamering, emballering, oppbevaring og transport av lik innenlands, eller til avsendersted for lik som skal transporteres ut av landet. Tilsvarende gjelder forskriften for gravferd, håndtering herunder balsamering, emballering, oppbevaring og transport av lik som ankommer fra utlandet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Forskriften gjelder også ved åpning av graver og eventuell flytting av lik.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Forskriften gjelder ikke intern transport av lik i en helseinstitusjon, obduksjonsvirksomhet, håndtering av aborterte fostre, transport av aske eller urne eller forhold som er regulert av annet regelverk på tilgrensende områder så langt de ikke angår smittevern.</article></article><article class="legalArticle" data-lovdata-URL="LTI/forskrift/1998-04-03-327/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Ansvar</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Lege som skriver legeerklæring om dødsfall, skal varsle kommunelegen og den som henter liket dersom dødsfallet skyldes en mistenkt eller påvist smittsom sykdom som gjør at det må tas særlige forholdsregler for å unngå overføring av smitte, jf § 2-1. Dette gjelder også hvis avdøde hadde eller det foreligger mistanke om slik sykdom, men døden inntraff av annen årsak.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Begravelsesbyrå som får i oppdrag å utføre transport, håndtering og emballering av lik, skal sørge for at bestemmelsene i denne forskriften overholdes for såvidt angår byråets tjenester. Tilsvarende gjelder for den som forestår gravferd, evt. åpning av grav og flytting av lik.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Den som har forvaltningsansvaret for institusjon, gravkapell e.l. hvor lik håndteres, emballeres eller oppbevares, skal sørge for at bestemmelsene i denne forskriften følges for såvidt angår de handlinger som finner sted i dennes lokaler.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-04-03-327/KAPITTEL_2" data-partID="k2"><h2>Kapittel 2. Hygieniske krav til håndtering, emballering m.v.</h2><article class="legalArticle" data-lovdata-URL="LTI/forskrift/1998-04-03-327/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Krav til hygiene m.m.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">All håndtering, emballering og eventuelt balsamering skal utføres på en hygienisk tilfredsstillende måte. Det samme gjelder selve gravferden og nedlegging i grav. Lokaler der håndtering av lik foregår skal ha tilfredsstillende kjølerom med tilstrekkelig kapasitet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Begravelsesbyråene skal ha tilstrekkelig og hensiktsmessig utstyr og skal påse at det personale som nyttes til deres tjenester, har fått nødvendig opplæring og er kvalifisert for det arbeid de utfører.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Statens helsetilsyn gir nærmere retningslinjer for håndtering og emballering av lik.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Statens helsetilsyn gir nærmere retningslinjer om hygieniske forholdsregler og forebyggende tiltak for:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/4/punkt/1/" id="kapittel-2-paragraf-1-ledd-4-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/4/punkt/1/ledd/1/" id="kapittel-2-paragraf-1-ledd-4-punkt-1-ledd-1">personell fra begravelsesbyrå og pårørende ved håndtering og emballering i hjemmet eller sted utenfor institusjon,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/4/punkt/2/" id="kapittel-2-paragraf-1-ledd-4-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/4/punkt/2/ledd/1/" id="kapittel-2-paragraf-1-ledd-4-punkt-2-ledd-1">den som har forvaltningsansvaret for institusjon hvor det foregår håndtering og emballering av lik før avhenting, herunder krav til personalets hygiene, renhold av lokaler og utstyr, oppbevaring av lik, utskrivingskontroll m.v.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/4/punkt/3/" id="kapittel-2-paragraf-1-ledd-4-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/4/punkt/3/ledd/1/" id="kapittel-2-paragraf-1-ledd-4-punkt-3-ledd-1">den som har forvaltningsansvaret for kirkegård som har bårerom og mottakskapell for kister, herunder krav til renhold, temperaturregulering, alternative løsninger for å sikre tilfredsstillende oppbevaring m.v.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/4/punkt/4/" id="kapittel-2-paragraf-1-ledd-4-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/4/punkt/4/ledd/1/" id="kapittel-2-paragraf-1-ledd-4-punkt-4-ledd-1">personell ved krematorier.</article></article></li></ul></article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Statens helsetilsyn angir hvilke sykdommer/tilstander som medfører særlig smittefare ved håndtering og emballering av lik, eller ved åpning av kiste for omlegging og hvilke forholdsregler som må tas ved de ulike sykdommer/tilstander. Legen som skriver legeerklæring om dødsfall skal forholde seg til disse angivelser og varsle kommunelegen og den som henter liket om smittefare og hvilke forholdsregler som må tas.</article></article><article class="legalArticle" data-lovdata-URL="LTI/forskrift/1998-04-03-327/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Beredskap</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Statens helsetilsyn kan gi begravelsesbyråer pålegg om å ha en beredskapsplan for transport og håndtering av et større antall lik ved epidemier og større ulykker som krever mange dødsofre. Tilsvarende kan den som har forvaltningsansvaret for oppbevaringsrom for lik gis pålegg om å ha en beredskapsplan for hygienisk forsvarlig oppbevaring av et større antall lik.</article></article><article class="legalArticle" data-lovdata-URL="LTI/forskrift/1998-04-03-327/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Oppgraving og flytting av lik</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Ved oppgraving og flytting av lik skal kommunelegen underrettes og godkjenne oppgravingen. Dersom det er grunn til å anta at liket er smittet av en særlig smittsom sykdom skal oppgraving og flytting godkjennes av Statens helsetilsyn. Oppgraving og flytting av lik kan ikke nektes med hjemmel i denne forskrift med mindre det foreligger en reell smittefare.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-04-03-327/KAPITTEL_3" data-partID="k3"><h2>Kapittel 3. Hygieniske krav til transport av lik innenlands og utenlands</h2><article class="legalArticle" data-lovdata-URL="LTI/forskrift/1998-04-03-327/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Transport innenlands</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Transport av lik skal foregå slik at overføring av smitte fra liket ikke finner sted.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Lik skal transporteres i kiste eller midlertidig transportkiste. Over kortere distanser innenlands kan båre benyttes.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Lik/kiste skal transporteres med varsomhet og ikke utsettes for rystelser, høy temperatur, større endringer i lufttrykk eller andre ytre påkjenninger som kan medføre søl og lekkasje av væske eller gass.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Transporten skal foregå uten unødvendige opphold underveis.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Ved transport av lik med transportmiddel hvor det kreves passasjerliste, skal likets identitet påføres passasjerlisten eller på annen måte være registrert.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Benyttes fly til transporten, skal emballeringsmetode godkjent av Statens helsetilsyn nyttes.</article><article class="legalP" data-absoluteaddress="/kapittel/3/paragraf/1/ledd/7/" id="kapittel-3-paragraf-1-ledd-7">Mottaker av lik som er sendt med fly eller annet transportmiddel, skal hente kisten snarest mulig etter ankomst.</article></article><article class="legalArticle" data-lovdata-URL="LTI/forskrift/1998-04-03-327/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Transport av lik fra Norge</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Ved transport av lik fra Norge til utlandet gjelder bestemmelsene i § 3-1 frem til liket er transportert ut av Norge.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Emballeringsmetode godkjent av Statens helsetilsyn skal benyttes med mindre det stilles andre krav som er følger av overenskomst Norge har inngått med fremmed stat eller som fremsettes som særskilte krav fra flyselskap, mottakerland eller transittland.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Avsender av lik til utlandet plikter å gjøre seg kjent med hvilke bestemmelser som gjelder i mottakerlandet og eventuelle transittland og skal sørge for at supplerende opplysninger blir gitt, når slike kreves.</article></article><article class="legalArticle" data-lovdata-URL="LTI/forskrift/1998-04-03-327/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Transport av lik til Norge</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Ved dødsfall i utlandet skal Statens helsetilsyns «Retningslinjer for hjemsending av lik fra utlandet» følges.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Mottaker av lik som er sendt med fly eller annet transportmiddel, skal hente kisten snarest mulig etter ankomst. For den videre transport innenlands gjelder bestemmelsene i § 3-1.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Foreligger det opplysninger eller mistanke om at avdøde hadde en alvorlig smittsom sykdom som kan medføre særlig smittefare i forbindelse med omlegging, skal omleggingen utføres ved et rettsmedisinsk institutt eller ved avdeling for patologi ved sykehus.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1998-04-03-327/KAPITTEL_4" data-partID="k4"><h2>Kapittel 4. Dokumentasjon</h2><article class="legalArticle" data-lovdata-URL="LTI/forskrift/1998-04-03-327/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Dokumenter og opplysninger som skal følge liket</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Lik skal være merket med avdødes navn, fødselsdato og dødsdato. Også kiste skal være merket med avdødes navn, fødselsdato og dødsdato, samt hvem som er avsender og mottaker av kisten.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Er avdødes identitet ukjent, skal lik/kiste merkes med andre kjennetegn som kjønn, antatt alder, dødssted/funnsted, dato m.v.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Når det foreligger særlig smittefare ved transport, håndtering og emballering av lik innenlands eller til utlandet, skal kisten være merket i henhold til retningslinjer som Statens helsetilsyn gir.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Foreligger det smittefare som gjør at det må tas spesielle forholdsregler, har den som forestår transporten krav på opplysninger om dette, jf § 1-3 første ledd og § 2-1 femte ledd.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Ved transport av lik fra Norge til utlandet skal avsender sørge for å få utstedt dødsfallsdokumenter av politiet når dette kreves. Dokumentene skal følge liket og være avfattet i samsvar med bestemmelser i overenskomst Norge har inngått med fremmede stater.</article><article class="legalP" data-absoluteaddress="/kapittel/4/paragraf/1/ledd/6/" id="kapittel-4-paragraf-1-ledd-6">Ved mottak av lik fra utlandet skal om mulig bare kommunelegen på mottaksstedet få kunnskap om dødsårsaken. Han skal sende opplysning om dødsårsaken til Statistisk sentralbyrå. Opplysninger som identifiserer avdøde og opplysning om særlig smittefare skal gis den som forestår transporten videre.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1998-04-03-327/KAPITTEL_5" data-partID="k5"><h2>Kapittel 5. Ikrafttredelse</h2><article class="legalArticle" data-lovdata-URL="LTI/forskrift/1998-04-03-327/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Forskriften trer i kraft 15. april 1998.</article></article></section></main></body></html>