<!DOCTYPE html><html lang="no"><head><title>Forskrift om frakttilskudd for egg og krav til godkjenning av eggpakkerier.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">FOR-1998-11-26-1092</dd><dt class="dokid">DokumentID</dt><dd class="dokid">LTI/forskrift/1998-11-26-1092</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 21</dd><dt class="dateInForce">I kraft fra</dt><dd class="dateInForce">1998-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-07-15-912</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1998-12-23</dd><dt class="title">Tittel</dt><dd class="title">Forskrift om frakttilskudd for egg og krav til godkjenning av eggpakkerier.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 26. november 1998 med hjemmel i lov av 12. mai 1995 nr. 23 om jord (jordlova) § 18, og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1998-11-26-1092</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om frakttilskudd for egg og krav til godkjenning av eggpakkerier.<ul class="tocSubUl"><li>§ 1. Formål</li><li>§ 2. Eggpakkeri</li><li>§ 3. Vilkår</li><li>§ 4. Soner og tilskudd</li><li>§ 5. Søknad, saksbehandling</li><li>§ 6. Kontroll</li><li>§ 7. Utbetaling</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1998-11-26-1092" id="dokument"><h1>Forskrift om frakttilskudd for egg og krav til godkjenning av eggpakkerier.</h1><article class="legalArticle" data-lovdata-URL="LTI/forskrift/1998-11-26-1092/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskuddsordningen skal medvirke til å utjevne fraktkostnadene ved innfrakt av egg fra produsent til godkjent eggpakkeri. Ordningen skal også bidra til å effektivisere innfrakten og stimulere til omsetning via godkjente eggpakkerier.</article></article><article class="legalArticle" data-lovdata-URL="LTI/forskrift/1998-11-26-1092/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eggpakkeri</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Et godkjent eggpakkeri er i denne sammenheng et anlegg for sortering, kvalitetskontroll og emballering av egg. Anlegget skal være godkjent av Omsetningsrådets sekretariat, og virksomheten må tilfredsstille de offentlige kvalitetsforskrifter som gjelder behandling av næringsmidler. I tillegg skal følgende krav oppfylles:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Pakkeriet må være i stand til å drive regulær engrosforretning i egg og til å utføre alle de funksjoner som vanligvis tillegges en grossist, herunder sortering, pakking, lagring og distribusjon av egg. Pakkeriet skal videre være forpliktet til å etterfølge at egg som frambys i forbrukeremballasje tilfredsstiller følgende krav:<table><tbody><tr><td data-text-align="left" data-vertical-align="top">Luftrommet:</td><td data-text-align="left" data-vertical-align="top">Ikke over 5 mm. Regelmessig og faststående.</td></tr><tr><td data-text-align="left" data-vertical-align="top">Plommen:</td><td data-text-align="left" data-vertical-align="top">Ikke synbar til svakt synbar. Ingen merkbar</td></tr><tr><td data-text-align="left" data-vertical-align="top" /><td data-text-align="left" data-vertical-align="top">omrisslinje. Må ved støtvis dreiing av egget</td></tr><tr><td data-text-align="left" data-vertical-align="top" /><td data-text-align="left" data-vertical-align="top">ikke bevege seg vesentlig fra midten.</td></tr><tr><td data-text-align="left" data-vertical-align="top">Hviten:</td><td data-text-align="left" data-vertical-align="top">Fast og klar, uten flekker eller synlig streng.</td></tr><tr><td data-text-align="left" data-vertical-align="top">Skallet:</td><td data-text-align="left" data-vertical-align="top">Rent. Helt. Jevn struktur.</td></tr><tr><td data-text-align="left" data-vertical-align="top">Andre krav:</td><td data-text-align="left" data-vertical-align="top">Normal, god form. Fri for fremmet lukt. Ingen</td></tr><tr><td data-text-align="left" data-vertical-align="top" /><td data-text-align="left" data-vertical-align="top">blodflekker eller fremmede legemer.</td></tr><tr><td data-text-align="left" data-vertical-align="top">Sortering:</td><td data-text-align="left" data-vertical-align="top">Eggene skal sorteres i vektklasser som samsvarer med</td></tr><tr><td data-text-align="left" data-vertical-align="top" /><td data-text-align="left" data-vertical-align="top">internasjonale 10-gramsintervaller.</td></tr></tbody></table></article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Pakkeriet må ha skriftlig kontraktmessig avtale om løpende mottak av egg fra minst 20 produsenter utenom eventuelle produsentenheter tilknyttet egen virksomhet. Hver produsent må ha en årlig leveranse på minst 500 kg pr. år, og samlet mottak fra produsentene pr. år må være på minst 50 tonn egg. Ved oppstart av nye eggpakkerier kan Omsetningsrådets sekretariat fravike kravet om minst 20 produsenter dersom det legges fram leveransekontrakter som viser at årlig mottak blir på mer enn 50 tonn egg. Godkjenningen skal i slike tilfeller være midlertidig.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Godkjente pakkerier har rett til å merke eggemballasjen med «kvalitetssortert ved eggpakkeri godkjent av Omsetningsrådets sekretariat».</article></article><article class="legalArticle" data-lovdata-URL="LTI/forskrift/1998-11-26-1092/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For egg som leveres til godkjent eggpakkeri, kan det gis tilskudd til nedskriving av fraktkostnadene ved transport fra produsent til nærmeste godkjente eggpakkeri. Som grunnlag for utbetaling av tilskudd fastsettes sonetall for hver enkelt kommune, basert på gjennomsnittlig avstand fra kommunen til nærmeste godkjente eggpakkeri.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Strekninger med ferje i fraktruta gis to sonetillegg pr. ferje begrenset til to ferjer. Det gis ikke sonetillegg utover sone 6. For kommuner hvor det nyttes ferjetransport bare fra en del av kommunen kan denne delen av kommunen legges i en avvikende sone.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Tilskudd kan bare utbetales for egg som omsettes gjennom godkjent eggpakkeri.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det skal i søknadsoppgaven om tilskudd angis mengde egg mottatt i de forskjellige soner, også for soner uten tilskudd.</article></article><article class="legalArticle" data-lovdata-URL="LTI/forskrift/1998-11-26-1092/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Soner og tilskudd</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskuddet er differensiert etter følgende soner:<table><tbody><tr><td data-text-align="left" data-vertical-align="top"><i>Sone</i></td><td data-text-align="left" data-vertical-align="top"><i>km-avstand</i></td></tr><tr><td data-text-align="left" data-vertical-align="top">0</td><td data-text-align="left" data-vertical-align="top">  0-100</td></tr><tr><td data-text-align="left" data-vertical-align="top">1</td><td data-text-align="left" data-vertical-align="top">101-150</td></tr><tr><td data-text-align="left" data-vertical-align="top">2</td><td data-text-align="left" data-vertical-align="top">151-200</td></tr><tr><td data-text-align="left" data-vertical-align="top">3</td><td data-text-align="left" data-vertical-align="top">201-250</td></tr><tr><td data-text-align="left" data-vertical-align="top">4</td><td data-text-align="left" data-vertical-align="top">251-300</td></tr><tr><td data-text-align="left" data-vertical-align="top">5</td><td data-text-align="left" data-vertical-align="top">301-350</td></tr><tr><td data-text-align="left" data-vertical-align="top">6</td><td data-text-align="left" data-vertical-align="top">over 350</td></tr></tbody></table></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilskuddssatsen i de enkelte soner fastsettes ved jordbruksoppgjøret.</article></article><article class="legalArticle" data-lovdata-URL="LTI/forskrift/1998-11-26-1092/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, saksbehandling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Omsetningsrådets sekretariat administrerer tilskuddsordningen og utarbeider de nødvendige søknads-/registreringsoppgaver for dette. Samme instans foreslår soneplassering for de enkelte kommuner. Endelig soneplassering fastsettes av Landbruksdepartementet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Omsetningsrådets sekretariat skal sende årlig melding med oppgave over tilskuddsbeløpenes fordeling på de enkelte pakkerier og soner til Landbruksdepartementet, Norges Bondelag og Norsk Bonde- og Småbrukarlag.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Månedlige oppgaver skal av kontrollhensyn sendes Omsetningsrådets sekretariat innen den 20. i påfølgende måned. Den årlige revisorbekreftede oppgaven skal sendes innen 1. februar hvert år.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Alle oppgavene skal undertegnes av ansvarshavende person i eggpakkeriet. Ved for sen innsending av oppgavene, eller ved innsending av feilaktige oppgaver, kan Omsetningsrådets sekretariat foreta en skjønnsmessig avkorting i tilskuddsbeløpet eller avvise søknaden helt.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">For Riksrevisjonens kontroll må kopi av avregningene oppbevares på eggpakkeriene.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Søknad om godkjenning av eggpakkeri skal sendes Omsetningsrådets sekretariat.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Uttalelse fra Arbeidstilsynet om arbeidstekniske spørsmål og uttalelse fra vedkommende helseråd om hygieniske spørsmål skal legges ved søknaden.</article><article class="legalP" data-absoluteaddress="/paragraf/5/ledd/8/" id="paragraf-5-ledd-8">Innen 1. desember hvert år skal pakkeriene sende inn prognoser over forventet tilskuddsberettiget kvantum og beløp pr. måned i det påfølgende år til Omsetningsrådets sekretariat.</article><article class="legalP" data-absoluteaddress="/paragraf/5/ledd/9/" id="paragraf-5-ledd-9">På grunnlag av ovennevnte prognose skal pakkeriene innen den 20. i hver måned sende søknad om à kontobeløp for kommende måned til Omsetningsrådets sekretariat. Samtidig skal oppgave over tilskuddsberettiget kvantum og beløp for foregående måned sendes inn.</article></article><article class="legalArticle" data-lovdata-URL="LTI/forskrift/1998-11-26-1092/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Landbruksdepartementet, Omsetningsrådets sekretariat eller den de bemyndiger fører kontroll med at vilkårene i forskriften er oppfylt. Eggpakkeriene plikter å legge fram de dokumenter som anses nødvendig for å gjennomføre kontrollen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tilskudd skal ikke utbetales hvis godkjenningsbetingelsene ikke er oppfylt. Ved større mangler kan Omsetningsrådets sekretariat trekke godkjenningen tilbake. Ny godkjenning kan ikke gis før det er kontrollert at manglene er utbedret.</article></article><article class="legalArticle" data-lovdata-URL="LTI/forskrift/1998-11-26-1092/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Omsetningsrådets sekretariat utbetaler tilskuddet til eggpakkeriene. Sekretariatet kan gi forskuddsvise utbetalinger à konto tilsvarende prognosert beløp av pakkeriene for vedkommende måned, korrigert for foregående måneds differanse mellom utbetalt à kontobeløp og berettiget tilskudd.</article></article><article class="legalArticle" data-lovdata-URL="LTI/forskrift/1998-11-26-1092/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskuddet eller deler av det kan kreves tilbakebetalt dersom det er foretatt feilutbetalinger eller dersom det viser seg at vilkårene ikke er oppfylt.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Det kan kreves rente tilsvarende morarente ved tilbakebetaling etter lov av 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTI/forskrift/1998-11-26-1092/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Omsetningsrådets sekretariat kan i særlige tilfeller fravike bestemmelser i forskriften. Dispensasjonene må ikke stride mot formålet med tilskuddsordningen. Eventuell søknad om dispensasjon skal sendes til Omsetningsrådets sekretariat.</article></article><article class="legalArticle" data-lovdata-URL="LTI/forskrift/1998-11-26-1092/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er fattet i medhold av forskriften gir klagerett etter lov av 10. februar 1967 om behandlingsmåten i forvaltningssaker (forvaltningsloven). Eventuelle klager sendes Landbruksdepartementet via Omsetningsrådet.</article></article><article class="legalArticle" data-lovdata-URL="LTI/forskrift/1998-11-26-1092/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft fra 1. desember 1998. Fra samme tidspunkt oppheves forskrift av 15. juli 1994 nr. 912 om frakttilskudd for egg og krav til godkjenning av eggpakkerier.</article></article></main></body></html>