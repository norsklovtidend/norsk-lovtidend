<!DOCTYPE html><html lang="no"><head><title>Forskrift om prissystemet for korn, mel og kraftfôr under markedsordningen for korn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:45</dd><dt class="legacyID">Datokode</dt><dd class="legacyID">FOR-1998-07-14-715</dd><dt class="dokid">DokumentID</dt><dd class="dokid">LTI/forskrift/1998-07-14-715</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 14</dd><dt class="dateInForce">I kraft fra</dt><dd class="dateInForce">1998-08-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-07-04-726</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li><li>lov/1928-06-22-27/§4</li></ul></dd><dt class="dateOfPublication">Kunngjort</dt><dd class="dateOfPublication">1998-08-24</dd><dt class="title">Tittel</dt><dd class="title">Forskrift om prissystemet for korn, mel og kraftfôr under markedsordningen for korn.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 14. juli 1998 med hjemmel i lov av 12. mai 1995 nr. 23 om jord (jordlova) § 18 og lov av 22. juni 1928 nr. 27 om landets kornforsyning § 4.</dd><dt class="refid">RefID</dt><dd class="refid">forskrift/1998-07-14-715</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prissystemet for korn, mel og kraftfôr under markedsordningen for korn.<ul class="tocSubUl"><li>Kap. I. Innledende bestemmelser<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Dokumentasjonsplikt</li><li>§ 4. Kontroll</li></ul></li><li>Kap. II. Prisnedskrivningstilskudd m.v.<ul class="tocSubUl"><li>§ 5. Grunnlag for prisnedskrivning av norsk korn</li><li>§ 6. Nedskrivningssatser</li><li>§ 7. Tilskudd til kornmottak i kornsvake områder</li></ul></li><li>Kap. III. Matkorntilskudd<ul class="tocSubUl"><li>§ 8. Grunnlag for matkorntilskudd</li><li>§ 9. Produksjon av grillmel</li><li>§ 10. Tilskuddssats for matkorn</li></ul></li><li>Kap. IV. Prisutjevningsbeløp på kraftfôr<ul class="tocSubUl"><li>§ 11. Grunnlag for prisutjevningsbeløp</li><li>§ 12. Organisk avfall</li><li>§ 13. Omdisponering av importert vare som er innført tollfritt under forutsetning av annen anvendelse enn til bruk i husdyrproduksjonen</li></ul></li><li>Kap. V. Gjennomføringsbestemmelser<ul class="tocSubUl"><li>§ 14. Dispensasjon</li><li>§ 15. Oppgjørsform, prosedyrer m.v.</li><li>§ 16. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-07-14-715" id="dokument"><h1>Forskrift om prissystemet for korn, mel og kraftfôr under markedsordningen for korn.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-07-14-715/KAPITTEL_1" data-partID="k1"><h2>Kap. I. Innledende bestemmelser</h2><article class="legalArticle" data-lovdata-URL="LTI/forskrift/1998-07-14-715/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med prisnedskrivningstilskuddet er å regulere kraftfôrprisen, og å sikre avsetningen av norsk korn til kraftfôr gjennom markedsordningen for korn.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Formålet med matkorntilskuddsordningen er å sikre rimelige og stabile priser på matkorn og matmel, og å sikre avsetningen av norsk korn til mat bl.a. gjennom å bidra til økt kunnskap om ernærings- og kvalitetsmessige sider ved korn og kornprodukter.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Formålet med å ilegge prisutjevningsbeløp på kraftfôr er å sikre like konkurransevilkår mellom korn og andre råvarer i tilvirkning av kraftfôr.</article></article><article class="legalArticle" data-lovdata-URL="LTI/forskrift/1998-07-14-715/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift menes med:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1"><i>Korn:</i> Hvete, rug, rughvete, bygg, havre og oljefrø.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1"><i>Kraftfôr:</i> Ethvert produkt som faller inn under kraftfôrbegrepet i lov av 22. juni 1928 nr. 27, § 2.</article></article></li></ul></article></article><article class="legalArticle" data-lovdata-URL="LTI/forskrift/1998-07-14-715/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Dokumentasjonsplikt</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Den som mottar tilskudd eller belastes prisutjevningsbeløp på kraftfôr, plikter etter forespørsel å innrapportere til Statens Kornforretning all nødvendig dokumentasjon, herunder ulike typer forretningspapirer, jf. § 4</article></article><article class="legalArticle" data-lovdata-URL="LTI/forskrift/1998-07-14-715/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Kontroll</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Statens Kornforretning fører kontroll med at bestemmelsene i denne forskrift blir overholdt, og kan i kontrolløyemed kreve innsyn i eller utlevering av forretningspapirer hos vedkommende som mottar tilskudd eller belastes prisutjevningsbeløp på kraftfôr.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Med forretningspapirer forstås her regnskapsbøker, fakturaer, register, bilag, datamateriale (uansett form) og korrespondanse vedrørende forretningsmessig aktivitet under markedsordningen for korn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-07-14-715/KAPITTEL_2" data-partID="k2"><h2>Kap. II. Prisnedskrivningstilskudd m.v.</h2><article class="legalArticle" data-lovdata-URL="LTI/forskrift/1998-07-14-715/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Grunnlag for prisnedskrivning av norsk korn</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Prisnedskrivningstilskudd ytes til kjøpere av norskprodusert korn som har inngått kontrakt med Statens Kornforretning om førstehåndsomsetning av korn. Tilskuddet gis som én fast sats pr. tonn for hvete, rug, rughvete, bygg og havre og én fast sats pr. tonn for oljefrø. Kjøp av korn til såkorn gir ikke rett til prisnedskrivning.</article></article><article class="legalArticle" data-lovdata-URL="LTI/forskrift/1998-07-14-715/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nedskrivningssatser</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Gjennomsnittlig nedskrivningssatser for korn fastsettes i jordbruksoppgjøret for ett år av gangen, med virkning fra 1. juli hvert år. Statens Kornforretning fastsetter innenfor rammen av Stortingets bevilgning til prisnedskrivning én sats for:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">hvete, rug, rughvete, bygg og havre.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">oljefrø.</article></article></li></ul></article></article><article class="legalArticle" data-lovdata-URL="LTI/forskrift/1998-07-14-715/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd til kornmottak i kornsvake områder</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Statens Kornforretning kan i særlige tilfeller yte tilskudd til mottaksanlegg hvor det ellers ikke er lønnsomt for kornmottaket å motta levert korn, for å ivareta hensynet til en forsvarlig kornomsetning i kornsvake områder.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Utbetalt tilskudd dekkes innenfor bevilgningen til prisnedskrivning.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-07-14-715/KAPITTEL_3" data-partID="k3"><h2>Kap. III. Matkorntilskudd</h2><article class="legalArticle" data-lovdata-URL="LTI/forskrift/1998-07-14-715/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grunnlag for matkorntilskudd</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Matkorntilskudd gis til virksomheter som anvender hvete, rug, bygg eller havre i tilvirkning av mel, gryn eller andre cerealprodukter, beregnet på innenlandsk forbruk til menneskeføde. Tilskuddet gjelder ikke for innenlandsk bearbeiding. Tilskuddet gis som én fast sats pr. tonn korn anvendt (deklarert) i tilvirkningsprosessen.</article></article><article class="legalArticle" data-lovdata-URL="LTI/forskrift/1998-07-14-715/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Produksjon av grillmel</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Matkorntilskudd kan også ytes som nedskrivning av norskprodusert mel som nyttes i produksjonen av grillmel til fiskeforedlingsindustrien. Tilskuddet utbetales til fiskeforedlingsbedrifter som anvender grillmel i sin produksjon. Tilskuddet gjelder ikke for innenlandsk bearbeiding.</article></article><article class="legalArticle" data-lovdata-URL="LTI/forskrift/1998-07-14-715/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilskuddssats for matkorn</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Statens Kornforretning fastsetter tilskuddssatsens størrelse på basis av Stortingets årlige bevilgning med virkning fra 1. januar hvert år. Tilskuddssatsen kan endres med virkning fra 1. september hvert år ved endringer i jordbruksoppgjøret.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1998-07-14-715/KAPITTEL_4" data-partID="k4"><h2>Kap. IV. Prisutjevningsbeløp på kraftfôr</h2><article class="legalArticle" data-lovdata-URL="LTI/forskrift/1998-07-14-715/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Grunnlag for prisutjevningsbeløp</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Den som tilvirker kraftfôr til husdyrproduksjonen skal betale et prisutjevningsbeløp for andelen norskprodusert råvare og ikke-tollbelagte råvarer som benyttes i tilvirkningsprosessen. Det skal også betales prisutjevningsbeløp dersom slike råvarer anvendes direkte som kraftfôr til husdyrproduksjonen. Fôr nyttet til fisk, pelsdyr eller kjæledyr skal ikke pålegges prisutjevningsbeløp på kraftfôr.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Prisutjevningsbeløp på kraftfôr skal til enhver tid tilsvare den gjeldende tollsats for tilsvarende importert vare fra ordinære GSP-land.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Prisutjevningsbeløp på kraftfôr fastsettes som egen sats for de enkelte kraftfôrslag. Statens Kornforretning fastsetter i samråd med Landbruksdepartementet hvilke produkttyper og kategorier det skal svares prisutjevningsbeløp for. Statens Kornforretning innkrever prisutjevningsbeløp.</article></article><article class="legalArticle" data-lovdata-URL="LTI/forskrift/1998-07-14-715/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Organisk avfall</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Organisk avfall som nyttes til kraftfôr i husdyrproduksjonen fritas for prisutjevningsbeløp. Statens Kornforretning fastlegger hvilke råvarer som til enhver tid er å definere som organisk avfall.</article></article><article class="legalArticle" data-lovdata-URL="LTI/forskrift/1998-07-14-715/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Omdisponering av importert vare som er innført tollfritt under forutsetning av annen anvendelse enn til bruk i husdyrproduksjonen</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Statens Kornforretning kan i særlige tilfeller tillate at en vare som er innført tollfritt, eller med nedsatt toll under forutsetning om en annen anvendelse enn som kraftfôr til husdyrproduksjon, omdisponeres til kraftfôr. Ved omdisponering skal det betales et prisutjevningsbeløp på kraftfôr som tilsvarer den tollsats som gjelder for varen på omdisponeringstidspunktet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Dersom varen har en slik opprinnelse at den ville blitt innvilget tollpreferanse, skal preferansetollsatsen legges til grunn ved fastsettelse av prisutjevningsbeløpets størrelse.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1998-07-14-715/KAPITTEL_5" data-partID="k5"><h2>Kap. V. Gjennomføringsbestemmelser</h2><article class="legalArticle" data-lovdata-URL="LTI/forskrift/1998-07-14-715/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Landbruksdepartementet kan dispensere fra bestemmelsene i denne forskrift.</article></article><article class="legalArticle" data-lovdata-URL="LTI/forskrift/1998-07-14-715/§15" data-name="§15" data-partID="§15" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Oppgjørsform, prosedyrer m.v.</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Statens Kornforretning gir nærmere bestemmelser angående oppgjørsformen ved tilskuddsordningene og ordningene med belastning av prisutjevningsbeløp, jf. også § 4.</article></article><article class="legalArticle" data-lovdata-URL="LTI/forskrift/1998-07-14-715/§16" data-name="§16" data-partID="§16" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Forskriften trer i kraft 1. august 1998. Fra samme dato oppheves forskrift 4. juli 1997 nr. 726 om prissystemet for korn, mel og kraftfôr under markedsordningen for korn.</article></article></section></main></body></html>