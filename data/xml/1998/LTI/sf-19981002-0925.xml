<!DOCTYPE html><html lang="no"><head><title>Forskrift om dommeravhør og observasjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:57</dd><dt class="legacyID">Datokode</dt><dd class="legacyID">FOR-1998-10-02-925</dd><dt class="dokid">DokumentID</dt><dd class="dokid">LTI/forskrift/1998-10-02-925</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 17</dd><dt class="dateInForce">I kraft fra</dt><dd class="dateInForce">1998-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-11-15-1909</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§239</li></ul></dd><dt class="dateOfPublication">Kunngjort</dt><dd class="dateOfPublication">1998-10-23</dd><dt class="title">Tittel</dt><dd class="title">Forskrift om dommeravhør og observasjon.</dd><dt class="miscInformation">Annet om dokumentet</dt><dd class="miscInformation">Fastsatt ved kgl. res. 2. oktober 1998 med hjemmel i lov av 22. mai 1981 nr. 25 om rettergangsmåten i straffesaker (straffeprosessloven) § 239 femte ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1998-10-02-925</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om dommeravhør og observasjon.<ul class="tocSubUl"><li>Kapittel 1. Dommeravhør (avhør utenfor rettsmøte)<ul class="tocSubUl"><li>§ 1. Når avhør skal foretas</li><li>§ 2. Hvor avhøret skal foretas</li><li>§ 3. Tilrettelegging av avhøret</li><li>§ 4. Tidspunktet for avhøret</li><li>§ 5. Hvem som skal foreta avhøret</li><li>§ 6. Særlig skikket person</li><li>§ 7. Vitnets foresatte</li><li>§ 8. Fornærmedes advokat (bistandsadvokaten)</li><li>§ 9. Siktedes forsvarer</li><li>§ 10. Politiet</li><li>§ 11. Videoopptak av vitnets forklaring</li><li>§ 12. Gjennomføringen av avhøret</li><li>§ 13. Gjentatt avhør</li><li>§ 14. Protokoll</li></ul></li><li>Kapittel 2. Observasjon<ul class="tocSubUl"><li>§ 15. Når observasjon kan foretas og hvilke regler som gjelder</li><li>§ 16. Hvem som skal foreta observasjon</li><li>§ 17. Gjennomføringen av observasjonen</li><li>§ 18. Erklæring</li></ul></li><li>Kapittel 3. Ikrafttredelse<ul class="tocSubUl"><li>§ 19. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1998-10-02-925" id="dokument"><h1>Forskrift om dommeravhør og observasjon.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1998-10-02-925/KAPITTEL_1" data-partID="k1"><h2>Kapittel 1. Dommeravhør (avhør utenfor rettsmøte)</h2><article class="legalArticle" data-lovdata-URL="LTI/forskrift/1998-10-02-925/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Når avhør skal foretas</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Ved avhør av et vitne under 14 år eller et vitne med psykisk utviklingshemming eller tilsvarende funksjonssvikt i en sak om forbrytelse eller forseelse mot sedelighet skal dommeren ta imot forklaringen utenfor rettsmøte, når han finner det ønskelig av hensyn til vitnet eller av andre grunner.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Samme fremgangsmåte kan brukes også i saker om andre straffbare forhold når hensynet til vitnet tilsier det.</article></article><article class="legalArticle" data-lovdata-URL="LTI/forskrift/1998-10-02-925/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hvor avhøret skal foretas</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Avhøret skal foretas på et sted med tilfredsstillende teknisk opptaksutstyr og hvor forholdene ligger til rette for at avhøret kan følges fra et siderom, hvis ikke hensynet til vitnet eller formålet med forklaringen taler for et annet sted.</article></article><article class="legalArticle" data-lovdata-URL="LTI/forskrift/1998-10-02-925/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilrettelegging av avhøret</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Påtalemyndigheten skal i begjæringen om dommeravhør angi hva som ønskes belyst ved avhøret. Hvis siktedes forsvarer begjærer gjentatt avhør, jf. § 13, bør forsvareren samtidig fremlegge skriftlig de spørsmål som ønskes belyst.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Før avhøret bør dommeren konferere med den som skal foreta avhøret eller bistå ved avhøret etter § 5. Dommeren bør også konferere med dem som skal være til stede ved eller overvære avhøret.</article></article><article class="legalArticle" data-lovdata-URL="LTI/forskrift/1998-10-02-925/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tidspunktet for avhøret</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Avhøret skal foretas så fort som mulig og senest innen to uker etter at anmeldelse av den straffbare handlingen er inngitt til politiet, med mindre særlige grunner tilsier at det foretas senere. Dersom avhøret ikke har skjedd innen fristen, skal grunnen til dette opplyses i protokollen, jf. § 14 bokstav g.</article></article><article class="legalArticle" data-lovdata-URL="LTI/forskrift/1998-10-02-925/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Hvem som skal foreta avhøret</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Dommeren skal som hovedregel tilkalle en særlig skikket person, jf. § 6, til å bistå ved avhøret eller foreta avhøret under dommerens kontroll.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Når dommeren tilkaller en særlig skikket person, bør dommeren som hovedregel overlate selve avhøret av vitnet til den særlig skikkede personen. Dommeren skal likevel påse at avhøret skjer på forsvarlig måte, jf. straffeprosessloven § 136.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Den som er tilkalt som særlig skikket person, skal få kopi av eller på annen måte få adgang til sakens dokumenter og andre nødvendige opplysninger i saken.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Den som er tilkalt som særlig skikket person kan gis godtgjørelse etter reglene for sakkyndige når retten finner det rimelig. Slik godtgjørelse tilstås som hovedregel ikke når den tilkalte er en polititjenestemann.</article></article><article class="legalArticle" data-lovdata-URL="LTI/forskrift/1998-10-02-925/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Særlig skikket person</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Med særlig skikket person menes i forskriften her en person som kan kommunisere godt med barn, og som er kjent med de rettslige krav til avhøret.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Som hovedregel bør en tjenestemann innen politiet med særlig erfaring i etterforskning av saker som gjelder barn, tilkalles som særlig skikket person.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Ut fra behovet i den enkelte sak, kan psykolog med særlig erfaring med barn, barnepsykiater eller andre som gjennom utdannelse og/eller arbeid har særlig erfaring med barn, tilkalles.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Påtalemyndigheten bør i begjæringen om dommeravhør anbefale avhørsperson i saken.</article></article><article class="legalArticle" data-lovdata-URL="LTI/forskrift/1998-10-02-925/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Vitnets foresatte</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Vitnets foreldre, en foresatt eller en annen som vitnet har tillit til, bør gis anledning til å følge avhøret. Dette gjelder likevel ikke dersom vedkommende selv er anmeldt i saken eller hensynet til vitnet eller formålet med forklaringen taler mot det.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Dommeren avgjør om vedkommende skal være til stede i avhørsrommet eller overvære avhøret fra et siderom.</article><article class="legalP" data-absoluteaddress="/kapittel/1/paragraf/7/ledd/3/" id="kapittel-1-paragraf-7-ledd-3">Setteverge oppnevnes etter reglene i vergemålsloven § 15.</article><article class="legalP" data-absoluteaddress="/kapittel/1/paragraf/7/ledd/4/" id="kapittel-1-paragraf-7-ledd-4">Den som møter med vitnet, har krav på godtgjørelse som fastsatt for vitner.</article></article><article class="legalArticle" data-lovdata-URL="LTI/forskrift/1998-10-02-925/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fornærmedes advokat (bistandsadvokaten)</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Fornærmedes advokat skal varsles om avhøret og gis anledning til å overvære avhøret, jf. straffeprosessloven § 107 c.</article></article><article class="legalArticle" data-lovdata-URL="LTI/forskrift/1998-10-02-925/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Siktedes forsvarer</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Siktedes forsvarer skal som hovedregel gis anledning til å overvære avhøret når det er mulig, og ikke hensynet til vitnet eller formålet med forklaringen taler mot det.</article><article class="legalP" data-absoluteaddress="/kapittel/1/paragraf/9/ledd/2/" id="kapittel-1-paragraf-9-ledd-2">Forsvareren skal snarest mulig og senest før avhøret få kopi av sakens dokumenter som han/hun har rett til å gjøre seg kjent med etter straffeprosessloven § 242.</article></article><article class="legalArticle" data-lovdata-URL="LTI/forskrift/1998-10-02-925/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Politiet</span></h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Når det er mulig, skal politiet gis anledning til å overvære avhøret.</article></article><article class="legalArticle" data-lovdata-URL="LTI/forskrift/1998-10-02-925/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Videoopptak av vitnets forklaring</span></h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Avhøret skal tas opp ved videoopptak og om nødvendig ved eget lydopptak når det er mulig og ikke hensynet til vitnet eller formålet med forklaringen taler mot det.</article><article class="legalP" data-absoluteaddress="/kapittel/1/paragraf/11/ledd/2/" id="kapittel-1-paragraf-11-ledd-2">Når avhøret er avsluttet, oppbevares video- og/eller lydopptaket og utskrift av disse som dokumenter etter reglene i påtaleinstruksen § 2-2.</article></article><article class="legalArticle" data-lovdata-URL="LTI/forskrift/1998-10-02-925/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Gjennomføringen av avhøret</span></h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Før avhøret begynner skal vitnet som hovedregel orienteres om hvem som overværer avhøret og hvor de befinner seg. Vitnet skal som hovedregel orienteres om at det foretas video- og/eller lydopptak.</article><article class="legalP" data-absoluteaddress="/kapittel/1/paragraf/12/ledd/2/" id="kapittel-1-paragraf-12-ledd-2">Den som foretar avhøret må formane vitnet til å forklare seg sannferdig, jf. straffeprosessloven § 128. Formaningen må tilpasses vitnets alder og utviklingsnivå.</article><article class="legalP" data-absoluteaddress="/kapittel/1/paragraf/12/ledd/3/" id="kapittel-1-paragraf-12-ledd-3">Avhøret må tilpasses vitnets alder, utviklingsnivå og omstendighetene for øvrig.</article><article class="legalP" data-absoluteaddress="/kapittel/1/paragraf/12/ledd/4/" id="kapittel-1-paragraf-12-ledd-4">Mens avhøret pågår, kan andre enn den som er tilkalt for å forestå avhøret av vitnet, bare stille spørsmål til vitnet gjennom dommeren. Dommeren kan alltid overta avhøret når det finnes påkrevet.</article></article><article class="legalArticle" data-lovdata-URL="LTI/forskrift/1998-10-02-925/§13" data-name="§13" data-partID="§13" data-absoluteaddress="/kapittel/1/paragraf/13/" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Gjentatt avhør</span></h3><article class="legalP" data-absoluteaddress="/kapittel/1/paragraf/13/ledd/1/" id="kapittel-1-paragraf-13-ledd-1">Gjentatt avhør skal så vidt mulig unngås. Nytt avhør av vitnet kan foretas når det er påkrevet av hensyn til sakens opplysning og ikke hensynet til vitnet eller andre tungtveiende grunner taler mot det. Nytt avhør bør som hovedregel være supplerende, hvor det unngås å stille de samme spørsmål som ved første avhør.</article></article><article class="legalArticle" data-lovdata-URL="LTI/forskrift/1998-10-02-925/§14" data-name="§14" data-partID="§14" data-absoluteaddress="/kapittel/1/paragraf/14/" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Protokoll</span></h3><article class="legalP" data-absoluteaddress="/kapittel/1/paragraf/14/ledd/1/" id="kapittel-1-paragraf-14-ledd-1">Det skal føres protokoll over avhøret.</article><article class="legalP" data-absoluteaddress="/kapittel/1/paragraf/14/ledd/2/" id="kapittel-1-paragraf-14-ledd-2">Protokollen skal angi:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/14/ledd/2/punkt/1/" id="kapittel-1-paragraf-14-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/14/ledd/2/punkt/1/ledd/1/" id="kapittel-1-paragraf-14-ledd-2-punkt-1-ledd-1">retten, tiden og stedet for avhøret, dommerens og protokollførerens navn, partene, sakens nummer og hva den gjelder,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/14/ledd/2/punkt/2/" id="kapittel-1-paragraf-14-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/14/ledd/2/punkt/2/ledd/1/" id="kapittel-1-paragraf-14-ledd-2-punkt-2-ledd-1">om det har vært avholdt slik konferanse som angitt i § 3 annet ledd,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/14/ledd/2/punkt/3/" id="kapittel-1-paragraf-14-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/14/ledd/2/punkt/3/ledd/1/" id="kapittel-1-paragraf-14-ledd-2-punkt-3-ledd-1">hvem som foretok eller bisto ved avhøret,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/14/ledd/2/punkt/4/" id="kapittel-1-paragraf-14-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/14/ledd/2/punkt/4/ledd/1/" id="kapittel-1-paragraf-14-ledd-2-punkt-4-ledd-1">hvem som var til stede eller overvar avhøret og hvor de enkelte befant seg,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/14/ledd/2/punkt/5/" id="kapittel-1-paragraf-14-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/14/ledd/2/punkt/5/ledd/1/" id="kapittel-1-paragraf-14-ledd-2-punkt-5-ledd-1">opplysninger om spørsmål om fritak for vitneplikt har vært reist,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/paragraf/14/ledd/2/punkt/6/" id="kapittel-1-paragraf-14-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/1/paragraf/14/ledd/2/punkt/6/ledd/1/" id="kapittel-1-paragraf-14-ledd-2-punkt-6-ledd-1">om vitnet har vært formant, jf. § 12 annet ledd,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/paragraf/14/ledd/2/punkt/7/" id="kapittel-1-paragraf-14-ledd-2-punkt-7"><span class="data-originalId">g)</span><article class="legalP" data-absoluteaddress="/kapittel/1/paragraf/14/ledd/2/punkt/7/ledd/1/" id="kapittel-1-paragraf-14-ledd-2-punkt-7-ledd-1">grunnen til at fristen i § 4 eventuelt er oversittet,</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/paragraf/14/ledd/2/punkt/8/" id="kapittel-1-paragraf-14-ledd-2-punkt-8"><span class="data-originalId">h)</span><article class="legalP" data-absoluteaddress="/kapittel/1/paragraf/14/ledd/2/punkt/8/ledd/1/" id="kapittel-1-paragraf-14-ledd-2-punkt-8-ledd-1">om video- og lydopptaket har vært stoppet og eventuelt grunnen til dette.</article></article></li></ul></article><article class="legalP" data-absoluteaddress="/kapittel/1/paragraf/14/ledd/3/" id="kapittel-1-paragraf-14-ledd-3">Dersom den som foretok avhøret har hatt samtale med vitnet forut for avhøret, skal det vedlegges rapport fra denne samtalen.</article><article class="legalP" data-absoluteaddress="/kapittel/1/paragraf/14/ledd/4/" id="kapittel-1-paragraf-14-ledd-4">Dersom det er foretatt videoopptak og/eller lydopptak av vitnets forklaring, skal forklaringen skrives ut så snart som mulig. Utskriften skal gjennomleses og bekreftes av dommeren og vedlegges protokollen. Hvor det finnes ubetenkelig, kan dommeren beslutte at det ikke skal foretas utskrift av vitnets forklaring. Dommerens beslutning skal i så fall føres inn i protokollen.</article><article class="legalP" data-absoluteaddress="/kapittel/1/paragraf/14/ledd/5/" id="kapittel-1-paragraf-14-ledd-5">Dersom det ikke er foretatt videoopptak eller lydopptak av vitnets forklaring, skal forklaringen protokolleres.</article><article class="legalP" data-absoluteaddress="/kapittel/1/paragraf/14/ledd/6/" id="kapittel-1-paragraf-14-ledd-6">I protokollen kan dommeren gi en uttalelse om forhold ved avhøret som dommeren mener kan være av betydning ved vurderingen av vitnets forklaring. Det samme gjelder for den som er tilkalt til å bistå ved avhøret.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1998-10-02-925/KAPITTEL_2" data-partID="k2"><h2>Kapittel 2. Observasjon</h2><article class="legalArticle" data-lovdata-URL="LTI/forskrift/1998-10-02-925/§15" data-name="§15" data-partID="§15" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Når observasjon kan foretas og hvilke regler som gjelder</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Når vitnets alder eller særlige omstendigheter tilsier det, kan dommeren bestemme at det i stedet eller forut for avhør etter kapittel 1 skal foretas observasjon av vitnet. Beslutningen skal angi hva som skal observeres, formålet med observasjonen og fristen for gjennomføringen.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Ved observasjon gjelder reglene i straffeprosessloven §§ 152, 153 og 159 tilsvarende.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Ved observasjon gjelder også reglene i denne forskrift § 2 (hvor avhøret skal foretas), § 3 første ledd første punktum og annet ledd (tilrettelegging av avhøret), § 4 første punktum (tidspunktet for avhøret), § 5 tredje ledd (hvem som skal foreta avhøret), § 7 (vitnets foresatte), § 8 (fornærmedes advokat), § 11 (videoopptak av vitnets forklaring) og § 12 første til tredje ledd (gjennomføringen av avhøret) tilsvarende.</article></article><article class="legalArticle" data-lovdata-URL="LTI/forskrift/1998-10-02-925/§16" data-name="§16" data-partID="§16" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Hvem som skal foreta observasjon</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Observasjonen skal foretas av en sakkyndig. Den som oppnevnes som sakkyndig, bør som hovedregel være psykolog med særlig erfaring med barn eller barnepsykiater. Ut fra lokale eller andre særlige forhold kan personer med annen egnet utdannelse og/eller som ved sitt arbeid har særlig erfaring med barn, oppnevnes.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Den som er oppnevnt gis godtgjørelse etter reglene for sakkyndige.</article></article><article class="legalArticle" data-lovdata-URL="LTI/forskrift/1998-10-02-925/§17" data-name="§17" data-partID="§17" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Gjennomføringen av observasjonen</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Observasjonen kan foregå over flere ganger.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Observasjonen kan bestå i at den sakkyndige observerer vitnet gjennom en kombinasjon av lek og samtale. Forøvrig går den sakkyndige fram på den måten han/hun finner hensiktsmessig, jf. straffeprosessloven § 153 første ledd.</article></article><article class="legalArticle" data-lovdata-URL="LTI/forskrift/1998-10-02-925/§18" data-name="§18" data-partID="§18" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Erklæring</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den sakkyndige avgir skriftlig erklæring om observasjonen. Av erklæringen skal det gå frem hvordan observasjonen er utført, hvilke resultater den sakkyndige er kommet til og hvilket grunnlag den sakkyndige har bygget på.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Erklæringen skal også angi:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/4/ledd/2/punkt/1/" id="kapittel-2-paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/4/ledd/2/punkt/1/ledd/1/" id="kapittel-2-paragraf-4-ledd-2-punkt-1-ledd-1">om det har vært avholdt slik konferanse som angitt i § 3 annet ledd,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/4/ledd/2/punkt/2/" id="kapittel-2-paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/4/ledd/2/punkt/2/ledd/1/" id="kapittel-2-paragraf-4-ledd-2-punkt-2-ledd-1">hvem som var til stede eller overvar observasjonen og hvor de enkelte befant seg,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/4/ledd/2/punkt/3/" id="kapittel-2-paragraf-4-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/4/ledd/2/punkt/3/ledd/1/" id="kapittel-2-paragraf-4-ledd-2-punkt-3-ledd-1">om vitnet har vært formant etter § 12 annet ledd,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/4/ledd/2/punkt/4/" id="kapittel-2-paragraf-4-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/4/ledd/2/punkt/4/ledd/1/" id="kapittel-2-paragraf-4-ledd-2-punkt-4-ledd-1">om video- og lydopptaket har vært stoppet og eventuelt grunnen til dette.</article></article></li></ul></article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Dersom det er foretatt videoopptak og/eller lydopptak av vitnets forklaring, skal forklaringen skrives ut så snart som mulig. Utskriften skal gjennomleses og bekreftes av den som har foretatt observasjonen og vedlegges erklæringen. Hvor det finnes ubetenkelig, kan dommeren beslutte at det ikke skal foretas utskrift av vitnets forklaring.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1998-10-02-925/KAPITTEL_3" data-partID="k3"><h2>Kapittel 3. Ikrafttredelse</h2><article class="legalArticle" data-lovdata-URL="LTI/forskrift/1998-10-02-925/§19" data-name="§19" data-partID="§19" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Forskriften trer i kraft 1. november 1998. Forskrift av 15. november 1985 nr. 1909 om fremgangsmåten ved dommeravhør utenfor rettsmøte oppheves fra samme tidspunkt.</article></article></section></main></body></html>