<!DOCTYPE html><html lang="no"><head><title>Forskrift om gebyr for behandling av søknad om ervervstillatelse og spesiell tillatelse til å drive fiske.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">FOR-1998-06-26-606</dd><dt class="dokid">DokumentID</dt><dd class="dokid">LTI/forskrift/1998-06-26-606</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 11</dd><dt class="dateInForce">I kraft fra</dt><dd class="dateInForce">Fiskeridepartementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-02-10/§27a</li></ul></dd><dt class="dateOfPublication">Kunngjort</dt><dd class="dateOfPublication">1998-07-13</dd><dt class="title">Tittel</dt><dd class="title">Forskrift om gebyr for behandling av søknad om ervervstillatelse og spesiell tillatelse til å drive fiske.</dd><dt class="miscInformation">Annet om dokumentet</dt><dd class="miscInformation">Fastsatt ved kgl. res. 26. juni 1998 med hjemmel i lov av 10. februar 1967 om behandlingsmåten i forvaltningssaker (forvaltningsloven) § 27a. Fremmet av Fiskeridepartementet.</dd><dt class="refid">RefID</dt><dd class="refid">forskrift/1998-06-26-606</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr for behandling av søknad om ervervstillatelse og spesiell tillatelse til å drive fiske.<ul class="tocSubUl"><li>§ 1. Virkeområde</li><li>§ 2. Gebyr til statskassen</li><li>§ 3. Gebyrsatsene</li><li>§ 4. Bemyndigelse</li><li>§ 5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1998-06-26-606" id="dokument"><h1>Forskrift om gebyr for behandling av søknad om ervervstillatelse og spesiell tillatelse til å drive fiske.</h1><article class="legalArticle" data-lovdata-URL="LTI/forskrift/1998-06-26-606/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for behandling av søknader om tildeling av tillatelse i henhold til lov av 16. juni 1972 nr. 57 om regulering av deltagelsen i fisket §§ 2, 4, 6, 8 og lov av 20. april 1951 om fiske med trål § 1.</article></article><article class="legalArticle" data-lovdata-URL="LTI/forskrift/1998-06-26-606/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Gebyr til statskassen</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For behandling av søknader som nevnt i § 3, skal det svares gebyr til staten. Gebyret beregnes med utgangspunkt i et grunngebyr kalt behandlingsgebyr. Dette utgjør kr. 1.000.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Gebyret skal betales av den som har fremsatt søknaden.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Gebyret skal være innbetalt til Fiskeridirektoratet før søknaden kan tas under behandling. Søknaden anses tatt under behandling idet den er innlevert til fiskerirettleder. Dokumentasjon for at gebyret er innbetalt, skal vedlegges søknaden.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Dersom gebyr ikke er innbetalt eller det er betalt inn for lite i gebyr, skal søknaden legges i bero inntil riktig beløp er innbetalt. Fiskeridirektoratet kan ved forskrift fastsette nærmere bestemmelser om betalingen, herunder om refusjon av halvparten av gebyret når søknaden ikke undergis behandling i Fiskeridirektoratet.</article></article><article class="legalArticle" data-lovdata-URL="LTI/forskrift/1998-06-26-606/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyrsatsene</span></h2><article class="numberedLegalP" data-numerator="1" data-absoluteaddress="/paragraf/3/nummer/1/" id="paragraf-3-nummer-1">1. Søknad om forhåndstilsagn om utskiftningstillatelse (tilsagn om generell utskiftningstillatelse) og søknad om nytildeling av spesiell tillatelse til å drive fiske (konsesjon) – en – ganger behandlingsgebyret.</article><article class="numberedLegalP" data-numerator="2" data-absoluteaddress="/paragraf/3/nummer/2/" id="paragraf-3-nummer-2">2. Søknad om ervervstillatelse for fartøy (for konkret fartøy) uten spesiell tillatelse til å drive fiske (konsesjon) – to – ganger behandlingsgebyret.</article><article class="numberedLegalP" data-numerator="3" data-absoluteaddress="/paragraf/3/nummer/3/" id="paragraf-3-nummer-3">3. Søknad om ervervstillatelse for fartøy (for konkret fartøy) med spesiell tillatelse til å drive fiske (konsesjon) – fire – ganger behandlingsgebyret.</article><article class="numberedLegalP" data-numerator="4" data-absoluteaddress="/paragraf/3/nummer/4/" id="paragraf-3-nummer-4">4. Søknad om tillatelse til utskiftning med nybygg og søknad om import av fartøy (for konkret fartøy) – seks – ganger behandlingsgebyret.<article class="legalP" data-absoluteaddress="/paragraf/3/nummer/4/ledd/1/" id="paragraf-3-nummer-4-ledd-1">Uten hensyn til første ledd skal søknad om overdragelse av andel eller part i selskap som eier selskap som eier fiskefartøy ikke gebyrlegges når søknaden ikke berører kravet om at storpartene av interessene i selskapet skal eies av aktive fiskere, jf. lov av 16. juni 1972 nr. 57 om regulering av deltagelsen i fisket § 4 annet ledd.</article><article class="legalP" data-absoluteaddress="/paragraf/3/nummer/4/ledd/2/" id="paragraf-3-nummer-4-ledd-2">Fiskeridirektoratet fastsetter ved forskrift nærmere bestemmelser om gebyrkategoriene nevnt i første ledd, herunder om betaling av flere gebyrer for samme søknad.</article></article></article><article class="legalArticle" data-lovdata-URL="LTI/forskrift/1998-06-26-606/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bemyndigelse</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskeridepartementet kan ved forskrift regulere gebyret i henhold til kostnadene ved behandlingen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fiskeridepartementet kan endre forskriften her.</article></article><article class="legalArticle" data-lovdata-URL="LTI/forskrift/1998-06-26-606/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Denne forskrift trer i kraft fra den tid Fiskeridepartementet bestemmer.</article></article></main></body></html>