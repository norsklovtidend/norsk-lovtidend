<!DOCTYPE html><html lang="no"><head><title>Forskrift om avgift på sluttbehandling av avfall.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:09</dd><dt class="legacyID">Datokode</dt><dd class="legacyID">FOR-1998-12-02-1106</dd><dt class="dokid">DokumentID</dt><dd class="dokid">LTI/forskrift/1998-12-02-1106</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 21</dd><dt class="dateInForce">I kraft fra</dt><dd class="dateInForce">1999-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-11</li></ul></dd><dt class="dateOfPublication">Kunngjort</dt><dd class="dateOfPublication">1998-12-23</dd><dt class="title">Tittel</dt><dd class="title">Forskrift om avgift på sluttbehandling av avfall.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 2. desember 1998 med hjemmel i Stortingets vedtak om avgift på sluttbehandling av avfall og lov av 19. mai 1933 nr. 11 om særavgifter.</dd><dt class="refid">RefID</dt><dd class="refid">forskrift/1998-12-02-1106</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift på sluttbehandling av avfall.<ul class="tocSubUl"><li>§ 1. Avgiftspliktens omfang</li><li>§ 2. Definisjoner</li><li>§ 3. Avgiftsgrunnlag/-beregning</li><li>§ 4. Ansvar for avgiften – registrering</li><li>§ 5. Oppgave- og betalingsfrist</li><li>§ 6. Tidsfrister</li><li>§ 7. Renteberegning</li><li>§ 8. Vilkår for fritak</li><li>§ 9. Regnskap</li><li>§ 10. Sikkerhet for skyldig avgift</li><li>§ 11. Kontroll</li><li>§ 12. Taushetsplikt</li><li>§ 13. Utfyllende bestemmelser</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1998-12-02-1106" id="dokument"><h1>Forskrift om avgift på sluttbehandling av avfall.</h1><article class="legalArticle" data-lovdata-URL="LTI/forskrift/1998-12-02-1106/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgiftspliktens omfang</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Avgiften omfatter avfall innlevert til sluttbehandling.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Jordmasser m.v. til endelig avslutning av deponi omfattes ikke av avgiftsplikten. Det samme gjelder masser til pålagt, jevnlig tildekking i tråd med retningslinjer gitt av forurensningsmyndighetene.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Energianlegg i industrien som benytter avfallsbaserte brensler i produksjonen, anses som gjenvinningsanlegg som ikke omfattes av avgiftsplikten.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Oppstår det tvil om avgiftspliktens omfang avgjøres dette av Toll- og avgiftsdirektoratet (senere kalt direktoratet) etter innhentet uttalelse fra forurensningsmyndighetene.</article></article><article class="legalArticle" data-lovdata-URL="LTI/forskrift/1998-12-02-1106/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For denne avgift menes med:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1"><i>Avfall:</i> Avfall i henhold til forurensingsloven § 27.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1"><i>Sluttbehandling:</i> Deponering og forbrenning av avfall.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1"><i>Energiutnyttelsesgrad:</i> Forholdet mellom eksternt og internt utnyttet energimengde og produsert energimengde ut av kjelsystem tilgjengelig for energiutnyttelse regnet i prosent.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1"><i>Ensartet, uorganisk materiale, jf Stortingets avgiftsvedtak § 2 bokstav c:</i> Materiale som ikke inneholder organisk karbon. Etter innhentet uttalelse fra forurensningsmyndighetene kan også materiale med mindre mengder organisk karbon anses som ensartet, uorganisk materiale.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1"><i>Særskilt opplagsplass, jf Stortingets avgiftsvedtak § 2 bokstav c:</i> Område avsatt for kun en avfallstype-/blanding.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/2/ledd/1/punkt/6/" id="paragraf-2-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/2/ledd/1/punkt/6/ledd/1/" id="paragraf-2-ledd-1-punkt-6-ledd-1"><i>Deponi:</i> Endelig anbringelsesplass for avfall.</article></article></li></ul></article></article><article class="legalArticle" data-lovdata-URL="LTI/forskrift/1998-12-02-1106/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgiftsgrunnlag/-beregning</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Avgiften beregnes på grunnlag av levert mengde avfall til sluttbehandling, målt i tonn. Ved beregning av avgift på avfall levert til sluttbehandling, skal den satsen som gjelder på leveringstidspunktet benyttes.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For deponi eller forbrenningsanlegg som ikke har installert vekt, beregnes avgiften på grunnlag av et maksimumsanslag for mottak av avfall per år. Maksimumsanslaget kan baseres på den mengden avfall deponiet eller anlegget har tillatelse fra forurensningsmyndighetene til å sluttbehandle. Avgiftsgrunnlaget per måned utgjør 1/12 av maksimumsanslaget.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For deponi eller forbrenningsanlegg uten vekt regnes avfallets volum (m<sup>3</sup> ) om til vekt (tonn) ved at volumet multipliseres med en faktor på 0,5.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">For avfall levert direkte på avfallsplassen av private husholdninger som har betalt en enhetspris ved leveringen, beregnes avgiften av den vekt enhetsprisen er basert på. Dersom deponiet eller forbrenningsanlegget ikke tar betalt for slike leveringer, fastsettes avfallets vekt til 0,1 tonn per levering.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Påløpt avgift på avfall som uttas fra registrerte virksomheters deponi eller forbrenningsanlegg til utførsel, til anlegg for ombruk, gjenvinning og sortering for gjenvinning eller til annen registrert virksomhets deponi eller forbrenningsanlegg, føres til fradrag i virksomhetens avgiftsoppgaver. Dersom mengde uttatt avfall overstiger mengden avgiftspliktig avfall som er innlevert i samme periode, går det overskytende til fradrag i avgiftsoppgaven for neste periode.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">For forbrenningsanlegg med energiutnyttelse gjøres fradrag i tilleggsavgiften i avgiftsoppgaven i forhold til anleggets energiutnyttelsesgrad. Energiutnyttelsesgraden beregnes som et gjennomsnitt for hver måned, avrundet til nærmeste hele prosent.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Tolldistriktssjefen i vedkommende tolldistrikt (senere kalt tolldistriktssjefen) kan påby montering av måleutstyr o.l. av hensyn til avgiftsberegning og kontroll. Direktoratet kan fastsette nærmere regler om hvilke krav som skal stilles til måleutstyr, målemetoder og til den dokumentasjon som skal foreligge.</article></article><article class="legalArticle" data-lovdata-URL="LTI/forskrift/1998-12-02-1106/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar for avgiften – registrering</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Avgiftsplikten påhviler den som driver deponi eller forbrenningsanlegg for sluttbehandling av avfall i henhold til tillatelse gitt av forurensningsmyndighetene.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Den som driver deponi eller forbrenningsanlegg for sluttbehandling av avfall skal registrere virksomheten hos tolldistriktssjefen.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det skal sendes registreringsmelding til tolldistriktssjefen om drift og etablering av deponi og anlegg for forbrenning av avfall. Opphører virksomheten eller stanses den i et tidsrom av minst 3 måneder, skal det meldes fra snarest mulig om dette og også om eventuell gjenopptakelse av driften.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Meldingen om registrering skal bl.a. inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/4/punkt/1/" id="paragraf-4-ledd-4-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/4/punkt/1/ledd/1/" id="paragraf-4-ledd-4-punkt-1-ledd-1">anleggets beliggenhet og tegning over anlegget,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/4/punkt/2/" id="paragraf-4-ledd-4-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/4/punkt/2/ledd/1/" id="paragraf-4-ledd-4-punkt-2-ledd-1">det er deponi for avfall eller forbrenningsanlegg,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/4/punkt/3/" id="paragraf-4-ledd-4-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/4/punkt/3/ledd/1/" id="paragraf-4-ledd-4-punkt-3-ledd-1">det er forbrenningsanlegg med energiutnyttelse,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/4/ledd/4/punkt/4/" id="paragraf-4-ledd-4-punkt-4"><span class="data-originalId">d)</span><article class="legalP" data-absoluteaddress="/paragraf/4/ledd/4/punkt/4/ledd/1/" id="paragraf-4-ledd-4-punkt-4-ledd-1">når driften skal starte (gjelder nye anlegg),</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/4/ledd/4/punkt/5/" id="paragraf-4-ledd-4-punkt-5"><span class="data-originalId">e)</span><article class="legalP" data-absoluteaddress="/paragraf/4/ledd/4/punkt/5/ledd/1/" id="paragraf-4-ledd-4-punkt-5-ledd-1">budsjettert/nåværende omsetning,</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/4/ledd/4/punkt/6/" id="paragraf-4-ledd-4-punkt-6"><span class="data-originalId">f)</span><article class="legalP" data-absoluteaddress="/paragraf/4/ledd/4/punkt/6/ledd/1/" id="paragraf-4-ledd-4-punkt-6-ledd-1">årlig mengde innveid/mottatt avfall,</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/4/ledd/4/punkt/7/" id="paragraf-4-ledd-4-punkt-7"><span class="data-originalId">g)</span><article class="legalP" data-absoluteaddress="/paragraf/4/ledd/4/punkt/7/ledd/1/" id="paragraf-4-ledd-4-punkt-7-ledd-1">regnskapsrutiner,</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/4/ledd/4/punkt/8/" id="paragraf-4-ledd-4-punkt-8"><span class="data-originalId">h)</span><article class="legalP" data-absoluteaddress="/paragraf/4/ledd/4/punkt/8/ledd/1/" id="paragraf-4-ledd-4-punkt-8-ledd-1">hvem som er ansvarlig for innbetaling av avgiften,</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/4/ledd/4/punkt/9/" id="paragraf-4-ledd-4-punkt-9"><span class="data-originalId">i)</span><article class="legalP" data-absoluteaddress="/paragraf/4/ledd/4/punkt/9/ledd/1/" id="paragraf-4-ledd-4-punkt-9-ledd-1">firmaattest,</article></article></li><li data-li-identifier="j)" data-name="j)"><article class="listArticle" data-absoluteaddress="/paragraf/4/ledd/4/punkt/10/" id="paragraf-4-ledd-4-punkt-10"><span class="data-originalId">j)</span><article class="legalP" data-absoluteaddress="/paragraf/4/ledd/4/punkt/10/ledd/1/" id="paragraf-4-ledd-4-punkt-10-ledd-1">organisasjonsnummer,</article></article></li><li data-li-identifier="k)" data-name="k)"><article class="listArticle" data-absoluteaddress="/paragraf/4/ledd/4/punkt/11/" id="paragraf-4-ledd-4-punkt-11"><span class="data-originalId">k)</span><article class="legalP" data-absoluteaddress="/paragraf/4/ledd/4/punkt/11/ledd/1/" id="paragraf-4-ledd-4-punkt-11-ledd-1">tillatelse fra forurensningsmyndighetene.</article></article></li></ul></article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Tolldistriktssjefen kan fastsette hva som skal omfattes av registreringen og de nærmere vilkår i forbindelse med dette.</article></article><article class="legalArticle" data-lovdata-URL="LTI/forskrift/1998-12-02-1106/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppgave- og betalingsfrist</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Registrerte virksomheter skal for hver måned sende oppgave til tolldistriktssjefen over levert og uttatt mengde avfall innen den 18. i påfølgende måned.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Oppgave gis på skjema fastsatt av direktoratet og skal være undertegnet av den avgiftspliktige eller en som kan forplikte vedkommende.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Det skal sendes oppgave selv om det ikke har vært levert/uttatt avfall i perioden (0-oppgave).</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Avgift i samsvar med oppgaven betales til tolldistriktssjefen innen utløpet av oppgavefristen. Avgiftsbeløpet avrundes nedover til nærmeste kr 10,-.</article></article><article class="legalArticle" data-lovdata-URL="LTI/forskrift/1998-12-02-1106/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tidsfrister</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Avgift anses betalt i rett tid når innbetalingen er godskrevet tolldistriktssjefens bank- eller postgirokonto eller kvittert mottatt av tolldistriktssjefen innen oppgavefristens utløp.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dersom en frist utløper på lørdag, søndag eller hellig-/høytidsdag, utskytes fristen til nærmeste virkedag som ikke er lørdag.</article></article><article class="legalArticle" data-lovdata-URL="LTI/forskrift/1998-12-02-1106/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Renteberegning</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For avgift som ikke er betalt i rett tid betales renter. Rentesatsen er 3 prosentenheter over den til enhver tid gjeldende rentesats fastsatt i forskrift med hjemmel i § 3 første ledd første punktum i lov av 17. desember 1976 nr. 100 om renter ved forsinket betaling m.m. Rentene beregnes fra forfallsdag og inntil betaling skjer.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Rentebeløp under kr 50,- oppkreves ikke.</article></article><article class="legalArticle" data-lovdata-URL="LTI/forskrift/1998-12-02-1106/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vilkår for fritak</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Nærmere bestemmelser om krav til dokumentasjon om kontroll med levert/uttatt mengde avfall som etter Stortingets avgiftsvedtak er fritatt for avgift, jf § 2 i avgiftsvedtaket, fastsettes av direktoratet i samråd med Statens forurensingstilsyn.</article></article><article class="legalArticle" data-lovdata-URL="LTI/forskrift/1998-12-02-1106/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Regnskap</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Registrerte virksomheter skal føre regnskap over tilgang og levering/uttak av avfall.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Regnskapet skal føres på en slik måte at omfanget av avgiftsplikten for hver termin lett kan påvises og kontrolleres. Nærmere pålegg om regnskapsføringen, herunder energiutnyttelsesgrad, kan gis av direktoratet. Det skal enten opprettes egne konti for de poster som skal oppgis på avgiftsoppgaven eller føres hjelpebøker eller utarbeides oversikter som tydelig viser hvordan tallene på avgiftsoppgaven kan finnes igjen i regnskapet. Eventuell differanse mellom innveid og avgiftsbelagt mengde avfall skal fremgå av regnskapet.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Før utløpet av oppgavefristen for vedkommende termin skal det foretas avgiftsoppgjør hvor de konti eller oversikter som korresponderer med tallene på avgiftsoppgaven avstemmes. Denne avstemmingen oppbevares samlet såfremt tallene ikke direkte fremgår av bokføringskontoene.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Avgiftsoppgaven, regnskapsmateriell og alle dokumenter som legitimerer avgiftsoppgavens innhold, så som faktura, vektlister, dataprogrammer for beregning av avgiften m.v., skal oppbevares ordnet i 10 år.</article></article><article class="legalArticle" data-lovdata-URL="LTI/forskrift/1998-12-02-1106/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sikkerhet for skyldig avgift</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Tolldistriktssjefen kan kreve at avgiftspliktige virksomheter stiller sikkerhet for skyldig avgift.</article></article><article class="legalArticle" data-lovdata-URL="LTI/forskrift/1998-12-02-1106/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Tjenestemenn fra tollvesenet skal i kontrolløyemed når som helst ha adgang til å foreta ettersyn i avgiftspliktige virksomheters lokaler, samt i alle rom i forbindelse med disse.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">De kan til enhver tid kreve seg forelagt eller sendt inn regnskaper med bilag til gjennomsyn. Tjenestemennene har videre rett til i kontrolløyemed å foreta undersøkelser av lokaler og regnskapsbøker med bilag hos enhver som er tilknyttet innsamling, levering, oppbevaring, sortering og sluttbehandling av avfall, også avfall som ikke er avgiftspliktig.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Eiere av og ansatte i virksomheten plikter å yte de nevnte tjenestemenn den nødvendige hjelp og veiledning.</article></article><article class="legalArticle" data-lovdata-URL="LTI/forskrift/1998-12-02-1106/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Enhver som innehar offentlig verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, og formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysninger gis og departementet samtykker i dette.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Den som mottar opplysninger i medhold av andre ledd har selv taushetsplikt om disse.</article></article><article class="legalArticle" data-lovdata-URL="LTI/forskrift/1998-12-02-1106/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Spørsmål om avgiftspliktens omfang forelegges direktoratet. Direktoratet kan gi nærmere bestemmelser til presisering, utfylling og gjennomføring av forskriften, herunder beregning, tilbakebetaling og kontroll m.v.</article></article><article class="legalArticle" data-lovdata-URL="LTI/forskrift/1998-12-02-1106/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskrift trer i kraft 1. januar 1999.</article></article></main></body></html>