<!DOCTYPE html><html lang="no"><head><title>Forskrift om politivedtekt, Klepp kommune, Rogaland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:03</dd><dt class="legacyID">Datokode</dt><dd class="legacyID">FOR-1998-11-24-1168</dd><dt class="dokid">DokumentID</dt><dd class="dokid">LTII/forskrift/1998-11-24-1168</dd><dt class="ministry">Departement</dt><dd class="ministry"><ul><li>PV</li></ul></dd><dt class="publishedIn">Publisert i</dt><dd class="publishedIn">Avd II 1998 Nr. 13</dd><dt class="dateInForce">I kraft fra</dt><dd class="dateInForce">1998-12-24</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-10-10-1009</li></ul></dd><dt class="appliesTo">Gjelder for</dt><dd class="appliesTo">Klepp kommune, Rogaland</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§14</li></ul></dd><dt class="dateOfPublication">Kunngjort</dt><dd class="dateOfPublication">1998-12-23</dd><dt class="titleShort">Korttittel</dt><dd class="titleShort">Forskrift om politivedtekt, Klepp</dd><dt class="title">Tittel</dt><dd class="title">Forskrift om politivedtekt, Klepp kommune, Rogaland.</dd><dt class="miscInformation">Annet om dokumentet</dt><dd class="miscInformation">Fastsett av Klepp kommunestyre 30. mars 1998 med heimel i lov av 4. august 1995 nr. 53 om politiet § 14. Stadfesta av Justis- og politidepartementet 24. november 1998.</dd><dt class="refid">RefID</dt><dd class="refid">forskrift/1998-11-24-1168</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Klepp kommune, Rogaland.<ul class="tocSubUl"><li>Kapittel I. Allmenne føresegner<ul class="tocSubUl"><li>§ 1. Offentleg stad</li><li>§ 2. Festar, brukar, leigar eller styrar av hus eller grunn</li></ul></li><li>Kapittel II. Orden på offentleg stad<ul class="tocSubUl"><li>§ 3. Ro og orden på offentleg stad</li><li>§ 4. Song og musikk, reklame m.m.</li><li>§ 5. Farleg eller skremmande verksemd</li></ul></li><li>Kapittel III. Sikring av ferdsla<ul class="tocSubUl"><li>§ 6. Hindringar</li><li>§ 7. Sport, leik</li><li>§ 8. Sperring av fortau m.v.</li><li>§ 9. Sprengingsarbeid</li><li>§ 10. Diverse arbeid</li><li>§ 11. Vedlikehald av bygning m.v.</li><li>§ 12. Avvisarar</li><li>§ 13. Fjerning av sperrar</li><li>§ 14. Ferdsle på frose vatn eller sjø</li></ul></li><li>Kapittel IV. Reinhald på offentleg stad<ul class="tocSubUl"><li>§ 15. Takras</li><li>§ 16. Avløp for vatn</li></ul></li><li>Kapittel V. Hindre tilgrising<ul class="tocSubUl"><li>§ 17. Hindre tilgrising o.l.</li><li>§ 18. Avfall</li></ul></li><li>Kapittel VI. Dyr<ul class="tocSubUl"><li>§ 19. Bandtvang m.m.</li><li>§ 20. Farlege hundar</li><li>§ 21. Sal, avliving o.a.</li></ul></li><li>Kapittel VII. Arrangement på offentleg stad m.v.<ul class="tocSubUl"><li>§ 22. Søknadsplikt for arrangement på offentleg stad</li><li>§ 23. Meldeplikt for allment tilgjengeleg arrangement utanfor offentleg stad m.m.</li></ul></li><li>Kapittel VIII. Barn<ul class="tocSubUl"><li>§ 24. Offentleg dans e.l.</li><li>Kapittel X Ymse føresegner<ul class="tocSubUl"><li>§ 25. Forsøming av plikt</li><li>§ 26. Straff</li><li>§ 27. Iverksetjing</li></ul></li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1998-11-24-1168" id="dokument"><h1>Forskrift om politivedtekt, Klepp kommune, Rogaland.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1998-11-24-1168/KAPITTEL_1" data-partID="k1"><h2>Kapittel I. Allmenne føresegner</h2><article class="legalArticle" data-lovdata-URL="LTII/forskrift/1998-11-24-1168/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Offentleg stad</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentleg stad er i denne vedtekta meint gate, veg, her medrekna fortau, sti, park, torg e.l., plass, bru, bryggje, kai, strand, anlegg eller annan stad der det er allmenn ferdsle eller som er bestemt for allmenn ferdsle.</article></article><article class="legalArticle" data-lovdata-URL="LTII/forskrift/1998-11-24-1168/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Festar, brukar, leigar eller styrar av hus eller grunn</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som eigar av hus eller grunn har etter denne vedtekta gjeld og for festar, brukar, leigar eller styrar av hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1998-11-24-1168/KAPITTEL_2" data-partID="k2"><h2>Kapittel II. Orden på offentleg stad</h2><article class="legalArticle" data-lovdata-URL="LTII/forskrift/1998-11-24-1168/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ro og orden på offentleg stad</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">På eller like attmed offentleg stad må ingen vere med i oppstyr, samanstimling, larm eller bråk som skiplar den allmenne orden eller ferdsle.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Når mange menneske samlar seg nær inngang til forsamlingslokale, sportsplass, utsalsstad, stoppestad e.l., skal dei stå i kø og elles rette seg etter dei pålegg som politiet eller arrangøren gir for å halde oppe den allmenne orden eller for å regulere ferdsla.</article></article><article class="legalArticle" data-lovdata-URL="LTII/forskrift/1998-11-24-1168/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Song og musikk, reklame m.m.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Den som på eller ut mot offentleg stad vil føre fram song eller musikk, skipa til framsyning eller gjere bruk av høgtalar, må på førehand gje melding til politiet.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Det same gjeld den som på eller nær offentleg stad ynskjer å dele ut eller spreie opprop, lysingar, reklame e.l., eller bruke gåande, køyrande eller flygande reklame.</article></article><article class="legalArticle" data-lovdata-URL="LTII/forskrift/1998-11-24-1168/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Farleg eller skremmande verksemd</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">På, ut over eller like attmed offentleg stad er det forbode:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/3/ledd/1/punkt/1/" id="kapittel-2-paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/3/ledd/1/punkt/1/ledd/1/" id="kapittel-2-paragraf-3-ledd-1-punkt-1-ledd-1">å skyte med gevær eller anna skytevåpen eller med boge, sprettert e.l.,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/3/ledd/1/punkt/2/" id="kapittel-2-paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/3/ledd/1/punkt/2/ledd/1/" id="kapittel-2-paragraf-3-ledd-1-punkt-2-ledd-1">å brenne av krut, fyrverkeri eller sprengstoff utan at politiet har gitt løyve,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/3/ledd/1/punkt/3/" id="kapittel-2-paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/3/ledd/1/punkt/3/ledd/1/" id="kapittel-2-paragraf-3-ledd-1-punkt-3-ledd-1">å kaste eller sleppe stein, snøball eller anna som kan vere til skade eller ulempe for dei som ferdast der.</article></article></li></ul></article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Det er forbode å bere ladd skytevåpen på offentleg stad.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1998-11-24-1168/KAPITTEL_3" data-partID="k3"><h2>Kapittel III. Sikring av ferdsla</h2><article class="legalArticle" data-lovdata-URL="LTII/forskrift/1998-11-24-1168/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Hindringar</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller ut over offentleg stad er det forbode å setje eller hengje noko som kan vere til hinder eller ulempe for ferdsla.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Markiser skal vere festa så høgt at underkanten minst er 2,50 m over bakken.</article></article><article class="legalArticle" data-lovdata-URL="LTII/forskrift/1998-11-24-1168/§7" data-name="§7" data-partID="§7" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sport, leik</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan setje forbod mot aking og andre former for sport, leik eller spel på bestemt offentleg stad der dette er påkravd av omsyn til ferdsla eller den allmenne orden.</article></article><article class="legalArticle" data-lovdata-URL="LTII/forskrift/1998-11-24-1168/§8" data-name="§8" data-partID="§8" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sperring av fortau m.v.</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Krev byggjearbeid e.l. at gate, veg eller annan offentleg stad vert heilt eller delvis sperra for ei avgrensa tid, lyt ein på førehand søkje løyve frå politiet. Politiet kan setje nærare vilkår for løyvet.</article></article><article class="legalArticle" data-lovdata-URL="LTII/forskrift/1998-11-24-1168/§9" data-name="§9" data-partID="§9" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Sprengingsarbeid</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Sprengingsarbeid på eller like attmed offentleg stad skal meldast til politiet på førehand. Politiet kan krevje særlege tryggingstiltak.</article></article><article class="legalArticle" data-lovdata-URL="LTII/forskrift/1998-11-24-1168/§10" data-name="§10" data-partID="§10" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Diverse arbeid</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Reising, riving eller reparasjon av bygning, graving eller anna arbeid på eller ut mot offentleg stad der det kan bli fare for ferdsla, skal meldast til politiet på førehand. Politiet kan fastsetje korleis arbeidsstaden skal sperrast og krevje andre tryggingstiltak til vern for publikum.</article></article><article class="legalArticle" data-lovdata-URL="LTII/forskrift/1998-11-24-1168/§11" data-name="§11" data-partID="§11" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Vedlikehald av bygning m.v.</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Ved vedlikehald av bygningar m.v. på eller ut mot offentleg stad pliktar den ansvarlege for arbeidet å setje opp avvisarar som gjer det tydeleg at det er farleg eller til ulempe å ferdast der.</article></article><article class="legalArticle" data-lovdata-URL="LTII/forskrift/1998-11-24-1168/§12" data-name="§12" data-partID="§12" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Avvisarar</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Når det er fare for at snø eller is kan falle ned frå hustak mot offentleg stad, skal eigaren straks setje opp avvisarar som gjer det tydeleg at det er farleg å ferdast der, og snarast syte for at taket blir rydda.</article></article><article class="legalArticle" data-lovdata-URL="LTII/forskrift/1998-11-24-1168/§13" data-name="§13" data-partID="§13" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fjerning av sperrar</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Sperringar, avvisarar, stigar e.l. må takast bort når arbeid som nemnt i §§ 9, 10 og 11 er gjort, eller når faren som er nemnt i § 12 ikkje lenger er til stades.</article></article><article class="legalArticle" data-lovdata-URL="LTII/forskrift/1998-11-24-1168/§14" data-name="§14" data-partID="§14" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Ferdsle på frose vatn eller sjø</span></h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Politiet kan av tryggingsgrunnar setje forbod mot eller gje regulerande føresegner for ferdsla på vatn eller sjø som er frose.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1998-11-24-1168/KAPITTEL_4" data-partID="k4"><h2>Kapittel IV. Reinhald på offentleg stad</h2><article class="legalArticle" data-lovdata-URL="LTII/forskrift/1998-11-24-1168/§15" data-name="§15" data-partID="§15" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Takras</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Eigar av hus eller grunn mot offentleg stad pliktar å rydde fortauet utanfor eigedomen for snø og is etter takras.</article></article><article class="legalArticle" data-lovdata-URL="LTII/forskrift/1998-11-24-1168/§16" data-name="§16" data-partID="§16" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Avløp for vatn</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Eigar av hus eller grunn mot offentleg stad skal sørgje for at avløp for vatn i fortau, rennestein, grøft e.l. vert halde ope.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1998-11-24-1168/KAPITTEL_5" data-partID="k5"><h2>Kapittel V. Hindre tilgrising</h2><article class="legalArticle" data-lovdata-URL="LTII/forskrift/1998-11-24-1168/§17" data-name="§17" data-partID="§17" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Hindre tilgrising o.l.</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">På, ut over eller like attmed offentleg stad er det forbode:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/paragraf/1/ledd/1/punkt/1/" id="kapittel-5-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/5/paragraf/1/ledd/1/punkt/1/ledd/1/" id="kapittel-5-paragraf-1-ledd-1-punkt-1-ledd-1">å kaste glas, flasker, spikar, papir, fruktskal eller anna avfall,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/paragraf/1/ledd/1/punkt/2/" id="kapittel-5-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/5/paragraf/1/ledd/1/punkt/2/ledd/1/" id="kapittel-5-paragraf-1-ledd-1-punkt-2-ledd-1">å grise til med måling, tusj, sprayprodukt e.l. på noko overflate mot offentleg stad, under dette på eller ved bygning, gate, veg, park, anlegg, innretningar og framkomstmiddel,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/5/paragraf/1/ledd/1/punkt/3/" id="kapittel-5-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/5/paragraf/1/ledd/1/punkt/3/ledd/1/" id="kapittel-5-paragraf-1-ledd-1-punkt-3-ledd-1">å hengje opp kunngjeringar, plakatar e.l. utan at politiet har tillete dette.</article><article class="legalP" data-absoluteaddress="/kapittel/5/paragraf/1/ledd/1/punkt/3/ledd/2/" id="kapittel-5-paragraf-1-ledd-1-punkt-3-ledd-2">Dette gjeld likevel ikkje oppslag på tavler e.l. som kommunen har godkjent til slikt bruk, eller oppslag på eigedom om tilhøve som bare høyrer eigedomen til eller næringsverksemda til dei som bur der.</article><article class="legalP" data-absoluteaddress="/kapittel/5/paragraf/1/ledd/1/punkt/3/ledd/3/" id="kapittel-5-paragraf-1-ledd-1-punkt-3-ledd-3">Det er forbode å rive, skade eller skjemme oppslag som er lovleg sett opp.</article><article class="legalP" data-absoluteaddress="/kapittel/5/paragraf/1/ledd/1/punkt/3/ledd/4/" id="kapittel-5-paragraf-1-ledd-1-punkt-3-ledd-4">Oppslag skal fjernast når dei er forelda.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/5/paragraf/1/ledd/1/punkt/4/" id="kapittel-5-paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/5/paragraf/1/ledd/1/punkt/4/ledd/1/" id="kapittel-5-paragraf-1-ledd-1-punkt-4-ledd-1">å urinere.</article></article></li></ul></article></article><article class="legalArticle" data-lovdata-URL="LTII/forskrift/1998-11-24-1168/§18" data-name="§18" data-partID="§18" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Avfall</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Den som driv med sal frå portrom, kiosk e.l., eller som driv næringsverksemd på eller ut mot offentleg stad, skal syte for at området ikkje vert skjemt eller skitna til av verksemda, og pliktar å syte for at det blir sett opp mange nok korger for papir og avfall.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Den som arrangerer tilstelling på offentleg stad, skal syte for at papir og anna avfall blir fjerna etter arrangementet.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1998-11-24-1168/KAPITTEL_6" data-partID="k6"><h2>Kapittel VI. Dyr</h2><article class="legalArticle" data-lovdata-URL="LTII/forskrift/1998-11-24-1168/§19" data-name="§19" data-partID="§19" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Bandtvang m.m.</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/6/paragraf/1/punkt/1/" id="kapittel-6-paragraf-1-punkt-1"><span class="data-originalId">1.</span><article class="legalP" data-absoluteaddress="/kapittel/6/paragraf/1/punkt/1/ledd/1/" id="kapittel-6-paragraf-1-punkt-1-ledd-1">På offentleg stad er det forbode å la hund gå laus.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/6/paragraf/1/punkt/2/" id="kapittel-6-paragraf-1-punkt-2"><span class="data-originalId">2.</span><article class="legalP" data-absoluteaddress="/kapittel/6/paragraf/1/punkt/2/ledd/1/" id="kapittel-6-paragraf-1-punkt-2-ledd-1">Hund skal vere utstyrt med halsband med namn, adresse og telefonnummer til eigaren eller den som har ansvaret for hunden, eller vere lovleg merka på annan måte.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/6/paragraf/1/punkt/3/" id="kapittel-6-paragraf-1-punkt-3"><span class="data-originalId">3.</span><article class="legalP" data-absoluteaddress="/kapittel/6/paragraf/1/punkt/3/ledd/1/" id="kapittel-6-paragraf-1-punkt-3-ledd-1">Eigar eller den som har ansvar for hund pliktar straks å fjerne ekskrement som hunden let etter seg på offentleg stad.</article></article></li></ul></article><article class="legalArticle" data-lovdata-URL="LTII/forskrift/1998-11-24-1168/§20" data-name="§20" data-partID="§20" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Farlege hundar</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Hund som kan vere til fare for menneske eller dyr skal ha munnkorg på offentleg stad.</article></article><article class="legalArticle" data-lovdata-URL="LTII/forskrift/1998-11-24-1168/§21" data-name="§21" data-partID="§21" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Sal, avliving o.a.</span></h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Politiet kan ta hand om hund som går laus i strid med føresegna i § 19. Dersom eigar eller den som har hunden ikkje hentar hunden innan ei veke etter at han eller ho er varsla personleg eller ved lysing i pressa, kan politiet selje eller avlive hunden.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1998-11-24-1168/KAPITTEL_7" data-partID="k7"><h2>Kapittel VII. Arrangement på offentleg stad m.v.</h2><article class="legalArticle" data-lovdata-URL="LTII/forskrift/1998-11-24-1168/§22" data-name="§22" data-partID="§22" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Søknadsplikt for arrangement på offentleg stad</span></h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Den som på offentleg stad vil lage til arrangement som hovudsakleg er av underhaldande, kunstnerisk, selskapeleg eller kommersielt slag, som har ein storleik som openbert vil føre til behov for omfattande reguleringar av ferdsla eller vakthald, må søkje om dette innan ein frist som politiet set. Politilova § 11 gjeld tilsvarande.</article></article><article class="legalArticle" data-lovdata-URL="LTII/forskrift/1998-11-24-1168/§23" data-name="§23" data-partID="§23" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Meldeplikt for allment tilgjengeleg arrangement utanfor offentleg stad m.m.</span></h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Den som vil lage til eit arrangement som er allment tilgjengeleg, må sende melding i god tid til politiet. Dette skal gjerast sjølv om arrangementet ikkje går føre seg på offentleg stad, når det er truleg at det vert naudsynt med polititilsyn for å sikre ro og orden eller avvikling av trafikken på grunn av storleiken på eller karakteren av arrangementet. Plikt til å melde frå gjeld òg samkome med dans eller anna tilstelling som i hovudsak er av selskapeleg eller underhaldande art for medlemmer av ei foreining eller liknande samanslutning. Politilova § 11 gjeld tilsvarande.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1998-11-24-1168/KAPITTEL_8" data-partID="k8"><h2>Kapittel VIII. Barn</h2><article class="legalArticle" data-lovdata-URL="LTII/forskrift/1998-11-24-1168/§24" data-name="§24" data-partID="§24" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Offentleg dans e.l.</span></h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Born under 15 år har ikkje tilgjenge til offentleg dans eller liknande allment tilgjengeleg tilstelling utan at dei er i følgje med foreldre eller andre føresette. Ved arrangement retta inn mot yngre grupper, kan politiet gi dispensasjon frå denne aldersgrensa.</article></article><section class="section" data-name="kapX" data-section-type="default" data-absoluteaddress="/kapittel/8/kapittel/1/" id="kapittel-8-kapittel-1" data-lovdata-URL="LTII/forskrift/1998-11-24-1168/KAPITTEL_8-1" data-partID="k8-1"><h3>Kapittel X Ymse føresegner</h3><article class="legalArticle" data-lovdata-URL="LTII/forskrift/1998-11-24-1168/§25" data-name="§25" data-partID="§25" data-absoluteaddress="/kapittel/8/kapittel/1/paragraf/1/" id="kapittel-8-kapittel-1-paragraf-1"><h4 class="legalArticleHeader"><span class="legalArticleValue">§ 25</span>. <span class="legalArticleTitle">Forsøming av plikt</span></h4><article class="legalP" data-absoluteaddress="/kapittel/8/kapittel/1/paragraf/1/ledd/1/" id="kapittel-8-kapittel-1-paragraf-1-ledd-1">Forsømer nokon å utføre det vedkomande har plikt til etter vedtekta eller etter pålegg gitt med heimel i vedtekta, kan politiet på vegne av vedkomande setje dette i verk. Den som har forsømt pliktene må dekkje utgiftene.</article></article><article class="legalArticle" data-lovdata-URL="LTII/forskrift/1998-11-24-1168/§26" data-name="§26" data-partID="§26" data-absoluteaddress="/kapittel/8/kapittel/1/paragraf/2/" id="kapittel-8-kapittel-1-paragraf-2"><h4 class="legalArticleHeader"><span class="legalArticleValue">§ 26</span>. <span class="legalArticleTitle">Straff</span></h4><article class="legalP" data-absoluteaddress="/kapittel/8/kapittel/1/paragraf/2/ledd/1/" id="kapittel-8-kapittel-1-paragraf-2-ledd-1">Brot på vedtekta eller pålegg gjeve i medhald av vedtekta, vert straffa etter politilova § 30 nr. 4, om ikkje tilhøvet kjem inn under strengare straffepåbod.</article></article><article class="legalArticle" data-lovdata-URL="LTII/forskrift/1998-11-24-1168/§27" data-name="§27" data-partID="§27" data-absoluteaddress="/kapittel/8/kapittel/1/paragraf/3/" id="kapittel-8-kapittel-1-paragraf-3"><h4 class="legalArticleHeader"><span class="legalArticleValue">§ 27</span>. <span class="legalArticleTitle">Iverksetjing</span></h4><article class="legalP" data-absoluteaddress="/kapittel/8/kapittel/1/paragraf/3/ledd/1/" id="kapittel-8-kapittel-1-paragraf-3-ledd-1">Denne vedtekta tek til å gjelde ein månad etter at ho er stadfest av Justis- og politidepartementet. Forskrift av 10. oktober 1989 nr. 1009 om politivedtekt, Klepp kommune, Rogaland fell bort frå same tid.</article></article></section></section></main></body></html>