<!DOCTYPE html><html lang="no"><head><title>Forskrift om endring i forskrift for innsamling m.v. av forbruksavfall, tømming av slamavskillere, privet, tette tanker m.v., Sunndal kommune, Møre og Romsdal.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:51</dd><dt class="legacyID">Datokode</dt><dd class="legacyID">FOR-1998-03-31-351</dd><dt class="dokid">DokumentID</dt><dd class="dokid">LTII/forskrift/1998-03-31-351</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1998 Nr. 5</dd><dt class="dateInForce">I kraft fra</dt><dd class="dateInForce">1998-06-11</dd><dt class="appliesTo">Gjelder for</dt><dd class="appliesTo">Sunndal kommune, Møre og Romsdal</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§26</li><li>lov/1981-03-13-6/§30</li><li>lov/1981-03-13-6/§34</li></ul></dd><dt class="dateOfPublication">Kunngjort</dt><dd class="dateOfPublication">1998-05-11</dd><dt class="titleShort">Korttittel</dt><dd class="titleShort">Endr. i forskrift om forbruksavfall, Sunndal</dd><dt class="title">Tittel</dt><dd class="title">Forskrift om endring i forskrift for innsamling m.v. av forbruksavfall, tømming av slamavskillere, privet, tette tanker m.v., Sunndal kommune, Møre og Romsdal.</dd><dt class="miscInformation">Annet om dokumentet</dt><dd class="miscInformation">Fastsatt av Sunndal kommunestyre 31. mars 1998 med hjemmel i lov 13. mars 1981 nr. 6 om vern mot forurensninger og om avfall (forurensningsloven) § 26 tredje ledd, § 30 annet og tredje ledd og § 34.</dd><dt class="refid">RefID</dt><dd class="refid">forskrift/1998-03-31-351</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for innsamling m.v. av forbruksavfall, tømming av slamavskillere, privet, tette tanker m.v., Sunndal kommune, Møre og Romsdal.<ul class="tocSubUl"><li>Kap. 1. Generelle bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Unntak for visse typer forbruksavfall</li><li>§ 4. Tvungen renovasjonsordning</li></ul></li><li>Kap. 2. Innsamling m.v. av forbruksavfall<ul class="tocSubUl"><li>§ 5. Abonnentens plikter</li><li>§ 6. Anskaffelse og utlevering av oppsamlingsenheter</li><li>§ 7. Plassering av oppsamlingsenheten</li><li>§ 8. Hva er offentlig veg</li><li>§ 9. Bruk av oppsamlingsenheten</li><li>§ 10. Avfall som samles inn ved egne innsamlinger</li><li>§ 11. Innsamling av forbruksavfall</li><li>§ 12. Innsamling av matavfall</li><li>§ 13. Innsamling av risikoavfall</li></ul></li><li>Kap. 3. Tømming av slam fra slamavskiller m.v.<ul class="tocSubUl"><li>§ 14. Abonnentens plikter</li><li>§ 15. Tømming av slamavskiller m.v.</li></ul></li><li>Kap. 4. Avfallsgebyr<ul class="tocSubUl"><li>§ 16. Hvem som skal betale gebyr</li><li>§ 17. Innkreving, renter m.v.</li></ul></li><li>Kap. 5. Avsluttende bestemmelser<ul class="tocSubUl"><li>§ 18. Klage</li><li>§ 19. Straff</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1998-03-31-351" id="dokument"><h1>Forskrift om endring i forskrift for innsamling m.v. av forbruksavfall, tømming av slamavskillere, privet, tette tanker m.v., Sunndal kommune, Møre og Romsdal.</h1><article class="legalP" data-absoluteaddress="/ledd/1/" id="ledd-1">Forskrift av 20. mars 1990 for innsamling m.v. av forbruksavfall, tømming av slamavskillere, privet, tette tanker m.v. er endret. Forskriften er ikke tidligere kunngjort i Norsk Lovtidend og kunngjøres derfor her i sin helhet med senere endringer.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1998-03-31-351/KAPITTEL_1" data-partID="k1"><h2>Kap. 1. Generelle bestemmelser</h2><article class="legalArticle" data-lovdata-URL="LTII/forskrift/1998-03-31-351/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftene gjelder oppsamling, innsamling og transport av forbruksavfall og tømming av slamavskillere, privet, tette tanker m.v., fra de områder av kommunen som omfattes av den kommunale renovasjonen. Forskriftene gjelder også avfallsgebyr.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Renovasjonsområdet gjelder hele kommunen. På en del områder gjelder særskilte regler. Disse framgår av vedlagte kart.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Kart utelatt.</article></footer></article><article class="legalArticle" data-lovdata-URL="LTII/forskrift/1998-03-31-351/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Som forbruksavfall regnes vanlig avfall, også større gjenstander som inventar o.l., fra husholdninger, mindre butikker o.l. og kontorer. Som forbruksavfall regnes også avfall av tilsvarende art og mengde fra annen virksomhet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Som abonnent regnes eier av eiendom som omfattes av den kommunale renovasjonsordning. Dersom eiendommen er festet bort for 30 år eller mer, skal likevel festeren regnes som abonnent om ikke annet er avtalt. Det samme gjelder når festeren har rett til å få festet forlenget, slik at den samlede festetid blir mer enn 30 år.</article></article><article class="legalArticle" data-lovdata-URL="LTII/forskrift/1998-03-31-351/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Unntak for visse typer forbruksavfall</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Giftig og miljøfarlig forbruksavfall som f.eks. plantevernmidler, medisiner, batterier og kvikksølvtermometre omfattes ikke av disse forskriftene. Det samme gjelder flytende avfall, større metallgjenstander, varm aske og etsende, eksplosivt eller selvantennelig avfall.</article></article><article class="legalArticle" data-lovdata-URL="LTII/forskrift/1998-03-31-351/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tvungen renovasjonsordning</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Kommunen skal samle inn avfall og tømme slamavskillere, privet m.v. som omfattes av disse forskriftene. Kommunen kan gi tillatelse til at andre står for renovasjonen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Alle eiendommer som ligger i renovasjonsområdet omfattes av kommunens renovasjonsordning. Kommunen kan etter søknad unnta enkelte eiendommer i området fra ordningen.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1998-03-31-351/KAPITTEL_2" data-partID="k2"><h2>Kap. 2. Innsamling m.v. av forbruksavfall</h2><article class="legalArticle" data-lovdata-URL="LTII/forskrift/1998-03-31-351/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Abonnentens plikter</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Abonnenten som omfattes av den kommunale innsamling av forbruksavfall skal sørge for å ha en oppsamlingsenhet for forbruksavfallet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Oppsamlingsenheten skal være av en slik beskaffenhet at avfallet sikres mot rotter og andre skadedyr, og forøvrig ikke fører til hygieniske ulemper. Kommunen kan sette krav til hvilken type oppsamlingsenhet som skal benyttes, hvor stor den skal være, og til det antall oppsamlingsenheter som abonnenten skal ha.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Abonnentens plikt etter første ledd gjelder ikke dersom kommunen har satt opp egne oppsamlingsenheter til felles bruk for abonnentene i området. Kommunen kan da henvise abonnentene til å benytte disse oppsamlingsenhetene.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Abonnenten skal videre påse at bruken og plasseringen av oppsamlingsenheten skjer i samsvar med disse reglene.</article></article><article class="legalArticle" data-lovdata-URL="LTII/forskrift/1998-03-31-351/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Anskaffelse og utlevering av oppsamlingsenheter</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Kommunen kan påby eller besørge anskaffelse av ny eller flere oppsamlingsenheter, dersom det er for få oppsamlingsenheter, eller dersom oppsamlingsenhetene er ødelagte eller ikke tilfredsstiller kommunens krav.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Borettslag eller andre abonnenter som ønsker å gå sammen om felles oppsamlingsutstyr må ha kommunens samtykke.</article></article><article class="legalArticle" data-lovdata-URL="LTII/forskrift/1998-03-31-351/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plassering av oppsamlingsenheten</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Oppsamlingsenheten skal plasseres lett tilgjengelig på et plant og fast underlag. Ved innendørs oppsamlingssystem må enheten plasseres i eget søppelrom.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Det skal avsettes tilstrekkelig areal til oppsamlingsenheten og adkomsten skal være fri for hindringer som kan gjøre hentingen vanskelig. Vinterstid skal adkomsten være ryddet for snø og om nødvendig være sandstrødd.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">I områder hvor det er avsatt felles oppsamlingsplasser for oppsamlingsenheter, kan kommunen henvise abonnentene til å benytte disse.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Oppsamlingsenheten skal plasseres slik at avstanden til offentlig veg ikke overstiger 10 meter. Kommunen kan godkjenne en lengre avstand.</article></article><article class="legalArticle" data-lovdata-URL="LTII/forskrift/1998-03-31-351/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hva er offentlig veg</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Med offentlig veg menes riksveg, fylkesveg og kommunal veg.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">I enkelte tilfelle kan kommunen godkjenne at oppsamlingsenheten plasseres ved annen kjørbar veg av tilfredsstillende standard.</article></article><article class="legalArticle" data-lovdata-URL="LTII/forskrift/1998-03-31-351/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bruk av oppsamlingsenheten</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Oppsamlingsenheten må ikke overfylles, og den må ikke pakkes fastere med avfall enn at den lett kan tømmes. Vekten må ikke overstige 25 kg. Oppsamlingsenheten må kun brukes til oppsamling av avfall som omfattes av disse forskriftene. Papir/plastsekker skal være knyttet igjen og stå i stativet, 5-10 m fra veikant tømmedagen.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Skarpe gjenstander må pakkes godt inn.</article></article><article class="legalArticle" data-lovdata-URL="LTII/forskrift/1998-03-31-351/§10" data-name="§10" data-partID="§10" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avfall som samles inn ved egne innsamlinger</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Papir, matavfall, plast, som det er fast organisert gjenvinning for, skal leveres via gjenvinningsordningen, og ikke legges i den vanlige oppsamlingsenheten.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Kommunen kan bestemme hvorledes avfall som omhandles i første ledd skal håndteres.</article></article><article class="legalArticle" data-lovdata-URL="LTII/forskrift/1998-03-31-351/§11" data-name="§11" data-partID="§11" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innsamling av forbruksavfall</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Den som samler inn avfall er bare pliktig til å ta med avfall som er lagt i oppsamlingsenheten. Avfallet skal hentes rutinemessig en gang pr. uke. I spesielle tilfeller kan kommunen bestemme en annen hentehyppighet, eller at innsamlingen bare skal foretas visse deler av året.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Innsamlingen skal utføres slik at beboerne ikke unødig sjeneres av støv, lukt eller støy. Oppsamlingsenheten skal forlates i lukket stand, og grinder, porter og dører skal lukkes, eventuelt låses.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Under transport må avfall sikres slik at det ikke faller av.</article></article><article class="legalArticle" data-lovdata-URL="LTII/forskrift/1998-03-31-351/§12" data-name="§12" data-partID="§12" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Innsamling av matavfall</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Det innføres kildesortering og egen innsamling av matavfall fra eiendommer og virksomheter som skaper slikt avfall. Med matavfall menes vegetabilske eller animalske rester etter produksjon, omsetning, eller konsum av mat, fôr, eller råstoff til dette.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Plikten til kildesortering av matavfall gjelder storhusholdninger, dagligvareforretninger og andre som omsetter matvarer og matvaregrossister.</article><article class="legalP" data-absoluteaddress="/kapittel/2/paragraf/8/ledd/3/" id="kapittel-2-paragraf-8-ledd-3">Kommunen kan fastsette særskilt gebyr for tømming av beholdere for matavfall.</article><article class="legalP" data-absoluteaddress="/kapittel/2/paragraf/8/ledd/4/" id="kapittel-2-paragraf-8-ledd-4">Driftsstyret gis fullmakt til å vurdere små endringer med hensyn til vektgrensene.</article></article><article class="legalArticle" data-lovdata-URL="LTII/forskrift/1998-03-31-351/§13" data-name="§13" data-partID="§13" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Innsamling av risikoavfall</span></h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Helse- og pleieinstitusjoner, legekontor, veterinærer m.v. plikter å ha en hensiktsmessig og hygienisk oppbevaring av risikoavfall, samt levere dette til en særskilt innsamlingsordning.</article><article class="legalP" data-absoluteaddress="/kapittel/2/paragraf/9/ledd/2/" id="kapittel-2-paragraf-9-ledd-2">Bestemmelsen kan også gjøres gjeldende for virksomheter som driver annen form for pleie av mennesker og dyr.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1998-03-31-351/KAPITTEL_3" data-partID="k3"><h2>Kap. 3. Tømming av slam fra slamavskiller m.v.</h2><article class="legalArticle" data-lovdata-URL="LTII/forskrift/1998-03-31-351/§14" data-name="§14" data-partID="§14" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Abonnentens plikter</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Abonnenten skal sørge for at anleggene som skal tømmes er lett tilgjengelig for tømming med bil. Overdekking av kumlokk o.l. med snø, is, jord osv. fjernes av abonnenten før tømming skal utføres.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Den som tømmer anlegget har rett til å plassere nødvendig utstyr på eiendommen for å få utført tømmingen.</article></article><article class="legalArticle" data-lovdata-URL="LTII/forskrift/1998-03-31-351/§15" data-name="§15" data-partID="§15" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tømming av slamavskiller m.v.</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Varsel om når tømming vil finne sted vil bli gitt gjennom pressen eller på annen måte som kommunen finner hensiktsmessig.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">For eiendommer med fast bosetting og med toalett tilknyttet slamavskilleren, skal slamavskilleren tømmes minst en gang hvert 2. år. For eiendommer med fast bosetting uten toalett tilknyttet slamavskilleren, og for fritidsbebyggelse, skal slamavskillere tømmes hvert 4. år. Tette oppsamlingstanker tømmes hvert år.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">I spesielle tilfeller kan kommunen bestemme en annen tømmehyppighet.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Tømmingen skal utføres slik at beboerne ikke unødig sjeneres av støy og lukt. Anlegget skal forlates i lukket stand, og grinder, porter og dører skal lukkes, eventuelt låses.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1998-03-31-351/KAPITTEL_4" data-partID="k4"><h2>Kap. 4. Avfallsgebyr</h2><article class="legalArticle" data-lovdata-URL="LTII/forskrift/1998-03-31-351/§16" data-name="§16" data-partID="§16" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Hvem som skal betale gebyr</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Abonnenten skal betale et årlig gebyr til kommunen. Gebyr betales også ved levering av avfall på opplagsplass eller behandlingsanlegg.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Kommunen fastsetter regler for beregning av gebyrets størrelse.</article></article><article class="legalArticle" data-lovdata-URL="LTII/forskrift/1998-03-31-351/§17" data-name="§17" data-partID="§17" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Innkreving, renter m.v.</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Avfallsgebyr med påløpte renter og kostnader er sikret med lovbestemt pant etter panteloven § 6-1. Om renteplikt ved for sen betaling og inndrivelse av avfallsgebyr gjelder reglene i lov av 6. juni 1975 nr. 29 om eigedomsskatt til kommunene §§ 26 og 27 tilsvarende.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1998-03-31-351/KAPITTEL_5" data-partID="k5"><h2>Kap. 5. Avsluttende bestemmelser</h2><article class="legalArticle" data-lovdata-URL="LTII/forskrift/1998-03-31-351/§18" data-name="§18" data-partID="§18" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Vedtak som er fattet av Driftsstyret eller andre som er delegert myndighet i medhold av disse forskriftene, kan påklages til kommunestyret.</article></article><article class="legalArticle" data-lovdata-URL="LTII/forskrift/1998-03-31-351/§19" data-name="§19" data-partID="§19" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Overtredelse av forskriftene straffes med bøter etter forurensningslovens § 79 annet ledd.</article></article></section></main></body></html>