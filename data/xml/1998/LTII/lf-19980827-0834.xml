<!DOCTYPE html><html lang="no"><head><title>Forskrift om vedtekter for forsøk i Akershus fylkeskommune med overtakelse av Miljøverndepartementets myndighet til å avgjøre innsigelser etter plan- og bygningsloven, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:52</dd><dt class="legacyID">Datokode</dt><dd class="legacyID">FOR-1998-08-27-834</dd><dt class="dokid">DokumentID</dt><dd class="dokid">LTII/forskrift/1998-08-27-834</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1998 Nr. 10</dd><dt class="dateInForce">I kraft fra</dt><dd class="dateInForce">1998-09-01 – 2001-08-31</dd><dt class="appliesTo">Gjelder for</dt><dd class="appliesTo">Akershus fylkeskommune</dd><dt class="basedOn">Hjemmel</dt><dd class="basedOn"><ul><li>lov/1992-06-26-87/§5</li><li>forskrift/1992-12-11-1050</li></ul></dd><dt class="dateOfPublication">Kunngjort</dt><dd class="dateOfPublication">1998-10-02</dd><dt class="titleShort">Korttittel</dt><dd class="titleShort">Vedtekt om innsigelser etter plbl., Akershus</dd><dt class="title">Tittel</dt><dd class="title">Forskrift om vedtekter for forsøk i Akershus fylkeskommune med overtakelse av Miljøverndepartementets myndighet til å avgjøre innsigelser etter plan- og bygningsloven, Akershus.</dd><dt class="miscInformation">Annet om dokumentet</dt><dd class="miscInformation">Fastsatt av Akershus fylkesting 16. og 17. juni 1998 med hjemmel i lov av 26. juni 1992 nr. 87 om forsøk i offentlig forvaltning § 5, jf. kgl. res. av 11. desember 1992 nr. 1050. Stadfestet av Kommunal- og regionaldepartementet 27. august 1998.</dd><dt class="refid">RefID</dt><dd class="refid">forskrift/1998-08-27-834</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter for forsøk i Akershus fylkeskommune med overtakelse av Miljøverndepartementets myndighet til å avgjøre innsigelser etter plan- og bygningsloven, Akershus.<ul class="tocSubUl"><li>§ 14. Fordeling av og samarbeid om planleggingsoppgavene § 14, første ledd:</li><li>§ 20-5. Behandling av kommuneplanen § 20-5, femte ledd:</li><li>§ 20-5, niende ledd:</li><li>§ 27-2. Reguleringsvedtak § 27-2 nr. 2:</li><li>§ 27-2 nr 2, nytt annet, tredje, fjerde og femte ledd:</li><li>§ 27-3. Klage over reguleringsvedtak, nytt tredje ledd:</li><li>§ 120. Overgangsbestemmelser, § 120 nr. 5 (nytt):</li></ul></li></ul></dd></dl></header><main class="documentBody" data-lovdata-URL="LTII/forskrift/1998-08-27-834" id="dokument"><h1>Forskrift om vedtekter for forsøk i Akershus fylkeskommune med overtakelse av Miljøverndepartementets myndighet til å avgjøre innsigelser etter plan- og bygningsloven, Akershus.</h1><article class="legalP" data-absoluteaddress="/ledd/1/" id="ledd-1">I forsøksperioden skal følgende forskrift erstatte de angitte bestemmelser i plan- og bygningsloven:</article><section class="section" data-name="§14" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1998-08-27-834/KAPITTEL_1" data-partID="k1"><h2>§ 14. Fordeling av og samarbeid om planleggingsoppgavene § 14, første ledd:</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Om fordelingen av planleggingsoppgavene mellom kommunene, fylkeskommunene og staten gjelder bestemmelsene i lovens kapitler IV-VII. I Akershus fylke gjelder i en forsøksperiode på tre år fra 1. september 1998 følgende vedtekter som inneholder unntak fra nevnte lovs bestemmelser.</article></section><section class="section" data-name="§20-5" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1998-08-27-834/KAPITTEL_2" data-partID="k2"><h2>§ 20-5. Behandling av kommuneplanen § 20-5, femte ledd:</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Har fylkeskommunen, nabokommune eller berørte statlige fagmyndigheter hatt innsigelser til kommuneplanens arealdel, skal arealdelen etter vedtak i kommunestyret sendes Akershus fylkeskommune til godkjenning, dersom kommunestyret ikke har tatt hensyn til innsigelsene. Akershus fylkeskommune avgjør om innsigelsene skal tas til følge. Akershus fylkeskommune kan i den forbindelse gjøre de endringer i planen som finnes påkrevd.</article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1998-08-27-834/KAPITTEL_3" data-partID="k3"><h2>§ 20-5, niende ledd:</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Akershus fylkeskommunes vedtak om å godkjenne eller endre kommuneplanens arealdel kan av berørt statlig myndighet kreves oversendt departementet til avgjørelse innen tre uker dersom fylkeskommunen ikke har tatt hensyn til innsigelse som er fremmet for å ivareta nasjonale interesser av vesentlig betydning. Fristen regnes fra underretning om vedtaket er sendt.</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">På samme måte kan kommunen kreve Akershus fylkeskommunes vedtak oversendt departementet til avgjørelse dersom en godkjent innsigelse har ført til at vesentlige kommunale interesser er tilsidesatt ved den endelige godkjenning av planen.</article><article class="legalP" data-absoluteaddress="/kapittel/3/ledd/3/" id="kapittel-3-ledd-3">Nabokommune kan på samme måte kreve fylkeskommunens vedtak oversendt departementet til avgjørelse dersom fylkeskommunen ikke har tatt hensyn til innsigelse som er fremmet for å ivareta vesentlige kommunale interesser.</article><article class="legalP" data-absoluteaddress="/kapittel/3/ledd/4/" id="kapittel-3-ledd-4">Planens rettsvirkning inntrer først når fristen for å kreve planen oversendt departementet er utløpt.</article><article class="legalP" data-absoluteaddress="/kapittel/3/ledd/5/" id="kapittel-3-ledd-5">Akershus fylkeskommunes, kommunestyrets og departementets vedtak om å godkjenne eller endre kommuneplanens arealdel kan ikke påklages.</article></section><section class="section" data-name="§27-2" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1998-08-27-834/KAPITTEL_4" data-partID="k4"><h2>§ 27-2. Reguleringsvedtak § 27-2 nr. 2:</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Dersom det foreligger innsigelser mot planen fra fylkeskommunen, nabokommune eller fra statlig fagmyndighet hvis saksområde blir berørt, må reguleringsplan som er vedtatt av kommunestyret sendes Akershus fylkeskommune som avgjør om planen skal stadfestes. Hvis Akershus fylkeskommune stadfester planen, kan den etter at kommunen er gitt høve til å uttale seg, gjøre de endringer i planen som finnes påkrevd. Dette må imidlertid ikke medføre at planen endres i hovedtrekkene.</article></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1998-08-27-834/KAPITTEL_5" data-partID="k5"><h2>§ 27-2 nr 2, nytt annet, tredje, fjerde og femte ledd:</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Akershus fylkeskommunes vedtak om å godkjenne eller endre reguleringsplanen kan av berørt statlig fagmyndighet kreves oversendt departementet til avgjørelse innen tre uker dersom fylkeskommunen ikke har tatt hensyn til innsigelse som er fremmet for å ivareta nasjonale interesser av vesentlig betydning. Fristen regnes fra underretning om vedtaket er sendt.</article><article class="legalP" data-absoluteaddress="/kapittel/5/ledd/2/" id="kapittel-5-ledd-2">På samme måte kan kommunen kreve Akershus fylkeskommunes vedtak oversendt departementet til avgjørelse dersom en godkjent innsigelse har ført til at vesentlige kommunale interesser er tilsidesatt ved den endelige godkjenning av planen.</article><article class="legalP" data-absoluteaddress="/kapittel/5/ledd/3/" id="kapittel-5-ledd-3">Nabokommune kan på samme måte kreve fylkeskommunens vedtak oversendt departementet til avgjørelse dersom fylkeskommunen ikke har tatt hensyn til innsigelse som er fremmet for å ivareta vesentlige kommunale interesser.</article><article class="legalP" data-absoluteaddress="/kapittel/5/ledd/4/" id="kapittel-5-ledd-4">Planens rettsvirkning inntrer først når fristen for å kreve planen oversendt departementet er utløpt.</article></section><section class="section" data-name="§27-3" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1998-08-27-834/KAPITTEL_6" data-partID="k6"><h2>§ 27-3. Klage over reguleringsvedtak, nytt tredje ledd:</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Akershus fylkeskommunes endelige vedtak i reguleringssaker kan av partene og andre med rettslig klageinteresse påklages til departementet.</article></section><section class="section" data-name="§120" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1998-08-27-834/KAPITTEL_7" data-partID="k7"><h2>§ 120. Overgangsbestemmelser, § 120 nr. 5 (nytt):</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Vedtekt om forsøk i offentlig forvaltning innenfor Akershus fylke trer i kraft fra 1. september 1998 og gjelder frem til 31. august 2001. Kommuneplaner, kommunedelplaner og reguleringsplaner som foreligger til behandling i departementet per 1. september 1998, oversendes fylkeskommunen til behandling etter de bestemmelser som gjelder i forsøksperioden. Ved utløpet av forsøksperioden skal tilsvarende planer som ikke er ferdigbehandlet i fylkeskommunen per 31. august 2001 oversendes departementet for å bli behandlet etter de ordinære bestemmelser i plan- og bygningsloven.</article></section></main></body></html>