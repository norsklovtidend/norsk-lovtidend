<!DOCTYPE html><html lang="no"><head><title>Forskrift om tildeling av salgs- og skjenkebevilling, Stange kommune, Hedmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:56</dd><dt class="legacyID">Datokode</dt><dd class="legacyID">FOR-1998-06-17-759</dd><dt class="dokid">DokumentID</dt><dd class="dokid">LTII/forskrift/1998-06-17-759</dd><dt class="ministry">Departement</dt><dd class="ministry"><ul><li>NB</li></ul></dd><dt class="publishedIn">Publisert i</dt><dd class="publishedIn">Avd II 1998 Nr. 9</dd><dt class="dateInForce">I kraft fra</dt><dd class="dateInForce">1998-10-02</dd><dt class="appliesTo">Gjelder for</dt><dd class="appliesTo">Stange kommune, Hedmark</dd><dt class="basedOn">Hjemmel</dt><dd class="basedOn"><ul><li>lov/1989-06-02-27/§3-7</li><li>lov/1989-06-02-27/§4-4</li><li>lov/1997-06-13-55/§15</li></ul></dd><dt class="dateOfPublication">Kunngjort</dt><dd class="dateOfPublication">1998-09-02</dd><dt class="titleShort">Korttittel</dt><dd class="titleShort">Forskr om salgs- og skjenkebevilling, Stange</dd><dt class="title">Tittel</dt><dd class="title">Forskrift om tildeling av salgs- og skjenkebevilling, Stange kommune, Hedmark.</dd><dt class="miscInformation">Annet om dokumentet</dt><dd class="miscInformation">Fastsatt av Stange kommunestyre 17. juni 1998 med hjemmel i lov av 2. juni 1989 nr. 27 om omsetning av alkoholholdig drikk m.v. § 3-7 og § 4-4 og lov av 13. juni 1997 nr. 55 om serveringsvirksomhet (serveringsloven) § 15.</dd><dt class="refid">RefID</dt><dd class="refid">forskrift/1998-06-17-759</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av salgs- og skjenkebevilling, Stange kommune, Hedmark.<ul class="tocSubUl"><li>§ 1. Innledning</li><li>§ 2. Målsettinger</li><li>§ 3. Forebyggende virksomhet</li><li>§ 4. Bevillingsperioden</li><li>§ 5. Åpnings- og skjenketider for serveringssteder med bevilling for skjenking av øl, vin og brennevin</li><li>§ 6. Skjenkebevillinger – ulike kombinasjoner</li><li>§ 7. Kriterier for tildeling av skjenkebevillinger</li><li>§ 8. Åpningstider for serveringssteder uten bevilling til salg/skjenking av alkohol</li><li>§ 9. Åpningstider for overnattingssteder</li><li>§ 10. Salgstider for øl</li><li>§ 11. Kontroll og sanksjonsordninger</li><li>§ 12. Dispensasjoner</li></ul></li></ul></dd></dl></header><main class="documentBody" data-lovdata-URL="LTII/forskrift/1998-06-17-759" id="dokument"><h1>Forskrift om tildeling av salgs- og skjenkebevilling, Stange kommune, Hedmark.</h1><article class="legalArticle" data-lovdata-URL="LTII/forskrift/1998-06-17-759/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h2> <article class="defaultP" margin-top="true"><i>Alkohollovens formål</i></article><article class="legalP" data-absoluteaddress="/paragraf/1/ledd/1/" id="paragraf-1-ledd-1">Alkoholloven av 2. juni 1989 nr. 27 regulerer innførsel og omsetning av alkoholholdig drikk. Lovens formål er i størst mulig grad å begrense de samfunnsmessige og individuelle skader som alkoholforbruk kan innebære. Loven tar utgangspunkt i at alkohol er en vare som er lovlig å omsette og bruke.</article> <article class="defaultP" margin-top="true"><i>Definisjon av alkoholholdig drikk</i></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Alkoholholdig drikk defineres i alkohollovens § 1-3 første ledd som fellesbetegnelse på drikker som inneholder mer enn 2,50 volumprosent alkohol.</article> <article class="defaultP" margin-top="true"><i>Kommunens ansvar innen alkoholpolitikken</i></article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Stange kommune er ansvarlig for den utøvende bevillingspolitikk, samt til kontroll av salg- og skjenkesteder etter den til enhver tid gjeldende alkohollovgivningen og dens tilhørende forskrifter og rundskriv.</article></article><article class="legalArticle" data-lovdata-URL="LTII/forskrift/1998-06-17-759/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Målsettinger</span></h2> <article class="defaultP" margin-top="true"><i>Nasjonale målsettinger</i></article><article class="legalP" data-absoluteaddress="/paragraf/2/ledd/1/" id="paragraf-2-ledd-1">Nasjonale mål bygger på den Europeiske alkoholhandlingsplanen, som er utarbeidet av Verdens Helseorganisasjon. Det er anbefalt at det totale alkoholkonsum reduseres med 25% innen år 2000.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Alkoholpolitikken legger opp til å redusere de individuelle og samfunnsmessige skader ved å redusere alkoholforbruket.</article> <article class="defaultP" margin-top="true"><i>Lokale målsettinger</i></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Stange kommune skal praktisere en alkoholpolitikk i samsvar med alkohollovens formål. Statlige føringer skal følges opp lokalt.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Stange kommune møter de samme alkoholpolitiske utfordringer som i landet forøvrig.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Grunnholdningen er at et åpent og kontrollert nett av salg og skjenkesteder skal være befolkningens kanaler for kjøp av alkoholholdig drikk. Ansvarlighet i forvaltningen av salg og skjenkerettigheter og streng kontroll vil være det allmenne virkemiddel for fremme av alkohollovens intensjoner om begrenset konsum, heller enn å være særlig restriktiv ved tildeling av bevilling.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Målsettingene om å fjerne forbruket av illegalt omsatt sprit må også sees i sammenheng med den kontroll som foretas på skjenkestedene.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Kommunen vil søke samarbeid i regionen om harmoniserte regler, heri også salg- og skjenkestedenes åpningstider.</article></article><article class="legalArticle" data-lovdata-URL="LTII/forskrift/1998-06-17-759/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forebyggende virksomhet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kommunen skal arbeide for at barn og unge under 18 år ikke bruker alkohol eller andre rusmidler. Det bærende virkemiddel skal være et konsekvent fokus på samfunnsbygging med barn og unge som primærgruppe. Stange kommune skal utvikle samordnede forebyggingsstrategier med fokus på holdningsskapende arbeid og et mangfoldig tilbud til aktiviteter i rusfrie miljøer. Alkohollovens intensjoner skal legges til grunn i framtidig virksomhetsplanlegging.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Inntekter fra salg- og skjenkegebyrene med fradrag for utgifter til kontrollvirksomheten, skal i sin helhet brukes til forebyggende arbeid blant barn og ungdom.</article></article><article class="legalArticle" data-lovdata-URL="LTII/forskrift/1998-06-17-759/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bevillingsperioden</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Bevillingsperioden følger kommunestyreperioden, dvs. 4 år.</article></article><article class="legalArticle" data-lovdata-URL="LTII/forskrift/1998-06-17-759/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Åpnings- og skjenketider for serveringssteder med bevilling for skjenking av øl, vin og brennevin</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">a)</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Åpningstidene for serveringsstedene er kl. 06.00 – 02.00.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">b)</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Skjenketiden for brennevin er kl 13.00 – 01.00.</article><article class="defaultP">Skjenketiden for øl og vin er kl. 06.00 – 01.00.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/punkt/3/" id="paragraf-5-punkt-3"><span class="data-originalId">c)</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">Åpningstid og skjenketid fastsettes ved særskilt vedtak for den enkelte bevillingshaver.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/5/punkt/4/" id="paragraf-5-punkt-4"><span class="data-originalId">d)</span><article class="legalP" data-absoluteaddress="/paragraf/5/punkt/4/ledd/1/" id="paragraf-5-punkt-4-ledd-1">En bevillingshaver kan selv i sin drift fastsette kortere åpnings- og skjenketider enn det som framgår av bevillingen/denne forskriften.</article></article></li></ul></article><article class="legalArticle" data-lovdata-URL="LTII/forskrift/1998-06-17-759/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skjenkebevillinger – ulike kombinasjoner</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">a)</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Stange kommune har følgende bevillingskombinasjoner:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/ledd/1/punkt/1/" id="paragraf-6-punkt-1-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/punkt/1/ledd/1/" id="paragraf-6-punkt-1-ledd-1-punkt-1-ledd-1">øl</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/1/ledd/1/punkt/2/" id="paragraf-6-punkt-1-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/1/ledd/1/punkt/2/ledd/1/" id="paragraf-6-punkt-1-ledd-1-punkt-2-ledd-1">øl og vin</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/1/ledd/1/punkt/3/" id="paragraf-6-punkt-1-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/1/ledd/1/punkt/3/ledd/1/" id="paragraf-6-punkt-1-ledd-1-punkt-3-ledd-1">øl, vin og brennevin.</article></article></li></ul></article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">b)</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Det kan i utgangspunktet gis to typer skjenkebevillinger, alminnelig skjenkebevilling og innskrenket skjenkebevilling.</article><article class="legalP" data-absoluteaddress="/paragraf/6/punkt/2/ledd/2/" id="paragraf-6-punkt-2-ledd-2">Alminnelig skjenkebevilling gir adgang til å skjenke alle kategorier gjester som oppfyller lovens krav om aldersgrenser m.v.</article><article class="legalP" data-absoluteaddress="/paragraf/6/punkt/2/ledd/3/" id="paragraf-6-punkt-2-ledd-3">Innskrenket skjenkebevilling omfatter bare deltakere i sluttet selskap. Med sluttet selskap menes at det allerede før skjenkingen begynner, er dannet en sluttet krets av bestemte personer som samles for et bestemt formål i et bestemt lokale på skjenkestedet, f.eks. til bryllup, konfirmasjon, jubileum etc. Tiltak som ikke vil kreve skjenkebevilling, jfr. alkohollovens § 8-9 faller utenfor denne oppregningen.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">c)</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Ambulerende bevilling.</article><article class="legalP" data-absoluteaddress="/paragraf/6/punkt/3/ledd/2/" id="paragraf-6-punkt-3-ledd-2">Det skal til enhver tid være adgang til å gi ambulerende bevillinger som ikke blir knyttet til bestemt person eller skjenkested.</article></article></li></ul></article><article class="legalArticle" data-lovdata-URL="LTII/forskrift/1998-06-17-759/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kriterier for tildeling av skjenkebevillinger</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ved tildeling av skjenkebevilling legges følgende beskrivelse av ulike typer virksomheter til grunn som kriterium ved tildelingen:</article> <article class="defaultP" margin-top="true"><i>Hotell:</i></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Til et hotells drift vil det kunne være spisesteder, diskotek, bar, nattklubb og selskapslokaler. Fullservicehoteller kan inneha alle rettigheter.</article> <article class="defaultP" margin-top="true"><i>Restauranter:</i></article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Begrepet restaurant vil omfatte flere typer steder. Felles for stedene er at det serveres varm mat.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Restauranter som er beregnet på voksne middagsgjester, som har en god standard med en á la carte meny, kan gis alle rettigheter.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">For kafeer, kafeteria og for enklere spisesteder, kan det innvilges bevilling for øl og vin.</article> <article class="defaultP" margin-top="true"><i>Pub/kro:</i></article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Stedet kjennetegnes som et uformelt serveringssted med hovedvekt på omsetning av øl. Det serveres ofte et enklere sortiment av snacks, sandwich o.l. Denne type steder kan gis bevilling for øl og vin.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Hamburgerbarer og gatekjøkken skal ikke ha skjenkebevilling.</article> <article class="defaultP" margin-top="true"><i>Selskapslokaler:</i></article><article class="legalP" data-absoluteaddress="/paragraf/7/ledd/8/" id="paragraf-7-ledd-8">Dette er lokaler som i utgangspunktet har som driftskonsept å servere middagsgjester i sluttede selskaper. Slike steder kan gis innskrenket skjenkebevilling med alle rettigheter.</article> <article class="defaultP" margin-top="true"><i>Uteservering:</i></article><article class="legalP" data-absoluteaddress="/paragraf/7/ledd/9/" id="paragraf-7-ledd-9">All uteservering og skjenking skal skjermes på forsvarlig måte.</article> <article class="defaultP" margin-top="true"><i>Offentlige fester:</i></article><article class="legalP" data-absoluteaddress="/paragraf/7/ledd/10/" id="paragraf-7-ledd-10">Offentlige fester som er åpne for ungdom under 18 år skal ikke ha skjenkebevilling.</article></article><article class="legalArticle" data-lovdata-URL="LTII/forskrift/1998-06-17-759/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Åpningstider for serveringssteder uten bevilling til salg/skjenking av alkohol</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Serveringssteder uten salgs-/skjenkebevilling, herunder bensinstasjoner, kan holde åpent hele døgnet.</article></article><article class="legalArticle" data-lovdata-URL="LTII/forskrift/1998-06-17-759/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Åpningstider for overnattingssteder</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Åpningstidene i § 5 gjelder ikke for den servering av øl og vin som foregår i overnattingssteder til overnattingsgjester.</article></article><article class="legalArticle" data-lovdata-URL="LTII/forskrift/1998-06-17-759/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Salgstider for øl</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/10/punkt/1/" id="paragraf-10-punkt-1"><span class="data-originalId">a)</span><article class="legalP" data-absoluteaddress="/paragraf/10/punkt/1/ledd/1/" id="paragraf-10-punkt-1-ledd-1">Salgstiden for øl er kl. 06.00 – 20.00 for ukedagene mandag – fredag.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/10/punkt/2/" id="paragraf-10-punkt-2"><span class="data-originalId">b)</span><article class="legalP" data-absoluteaddress="/paragraf/10/punkt/2/ledd/1/" id="paragraf-10-punkt-2-ledd-1">Lørdag og dager før helligdager, unntattt dagen før Kristi Himmelfartsdag er salgstiden kl. 06.00 – 18.00.</article></article></li></ul><article class="legalP" data-absoluteaddress="/paragraf/10/ledd/1/" id="paragraf-10-ledd-1">Salg av øl er forbudt på søndager, helligdager, 1. og 17. mai og på stemmedagen for stortingsvalg, fylkestingsvalg, kommunestyrevalg og folkeavstemninger vedtatt ved lov.</article></article><article class="legalArticle" data-lovdata-URL="LTII/forskrift/1998-06-17-759/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll og sanksjonsordninger</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Overtredelse av bestemmelsene i denne forskriften straffes i henhold til bestemmelsene i kapittel 10 i alkoholloven. Når det gjelder inndragning vises det til samme lovs § 1-8.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Overtredelse av alkoholloven med forskrifter samt denne forskriften kan medføre inndragning av skjenke-/salgsbevillingen. Vedtak om inndragning skal fattes av kommunestyret etter at kontrollutvalget har uttalt seg. Eventuell uttalelse fra bevillingshaver skal foreligge i alle instanser der sanksjonsreaksjoner behandles.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Inndragningen kan gjelde for en bestemt periode eller for resten av bevillingsperioden. Ved første gangs overtredelse gir kontrollutvalget en skriftlig advarsel med mindre kontrollutvalget finner å ville inndra bevillingen for en periode avhengig av overtredelsens art. Skjenking av mindreårige er en overtredelse som kan medføre inndragelse av bevillingen.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Ved annen gangs overtredelse inndras bevillingen for en bestemt periode eller for resten av bevillingsperioden, avhengig av overtredelsens art. Ved flere gangs overtredelse må bevillingshaveren påregne inndragning av bevillingen ut bevillingsperioden.</article><article class="legalP" data-absoluteaddress="/paragraf/11/ledd/5/" id="paragraf-11-ledd-5">Særskilt varslet manglende innbetaling av salgs og skjenkegebyret kan medføre en inndragning av bevillingen for 14 dager. Ved fortsatt manglende innbetaling inndras bevillingen for resten av bevillingsperioden.</article></article><article class="legalArticle" data-lovdata-URL="LTII/forskrift/1998-06-17-759/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Dispensasjoner</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Det kan for enkelt anledning gis dispensasjon fra disse bestemmelsene etter særskilt søknad når det foreligger særlige grunner.</article></article></main></body></html>