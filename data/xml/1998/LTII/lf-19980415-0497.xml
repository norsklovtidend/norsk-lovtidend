<!DOCTYPE html><html lang="no"><head><title>Forskrift om saneringsstøtte for beboere i ny byfornyelse, Oslo kommune, Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:53</dd><dt class="legacyID">Datokode</dt><dd class="legacyID">FOR-1998-04-15-497</dd><dt class="dokid">DokumentID</dt><dd class="dokid">LTII/forskrift/1998-04-15-497</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1998 Nr. 7</dd><dt class="dateInForce">I kraft fra</dt><dd class="dateInForce">1998-04-15</dd><dt class="appliesTo">Gjelder for</dt><dd class="appliesTo">Oslo kommune, Oslo</dd><dt class="basedOn">Hjemmel</dt><dd class="basedOn"><ul><li>lov/1992-09-25-107/§6</li></ul></dd><dt class="dateOfPublication">Kunngjort</dt><dd class="dateOfPublication">1998-06-24</dd><dt class="titleShort">Korttittel</dt><dd class="titleShort">Forskrift om saneringsstøtte for beboere, Oslo</dd><dt class="title">Tittel</dt><dd class="title">Forskrift om saneringsstøtte for beboere i ny byfornyelse, Oslo kommune, Oslo.</dd><dt class="miscInformation">Annet om dokumentet</dt><dd class="miscInformation">Fastsatt av bystyret i Oslo 15. april 1998 med hjemmel i lov av 25. september 1992 nr. 107 om kommuner og fylkeskommuner (kommuneloven) § 6.</dd><dt class="refid">RefID</dt><dd class="refid">forskrift/1998-04-15-497</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om saneringsstøtte for beboere i ny byfornyelse, Oslo kommune, Oslo.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår</li><li>§ 4. Utmåling</li><li>§ 5. Bortfall av støtte</li><li>§ 6. Avkorting</li><li>§ 7. Utbetaling</li><li>§ 8. Klage</li><li>§ 9. Administrasjon og rapportering</li><li>§ 10. Delegasjon av myndighet til å gi detaljerte retningslinjer</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/1998-04-15-497" id="dokument"><h1>Forskrift om saneringsstøtte for beboere i ny byfornyelse, Oslo kommune, Oslo.</h1><article class="legalArticle" data-lovdata-URL="LTII/forskrift/1998-04-15-497/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Saneringsstøtteordningen er en løpende, kommunal bostøtteordning som skal bidra til å redusere den økning i boutgifter byfornyelseshusstander får som følge av byfornyelsen. Nærværende kapittel berører ikke eksisterende støttemottakeres rett til saneringsstøtte.</article></article><article class="legalArticle" data-lovdata-URL="LTII/forskrift/1998-04-15-497/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">a)</span><span class="miscHeadline"><i>Saneringsstøtte</i></span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Saneringsstøtte er en løpende bostøtteordning for kvalifiserte byfornyelseshusstander. Den fremkommer som differansen mellom husstandens godkjente boutgifter (begrenset av et boutgiftstak) og rimelig boutgift, multiplisert med en nærmere bestemt dekningsprosent.</article><article class="defaultP">Saneringsstøtte = (godkjente boutgifter – rimelige boutgifter) x dekningsprosent</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">b)</span><span class="miscHeadline"><i>Rimelig boutgift</i></span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Med rimelig boutgift menes en nærmere fastsatt prosentvis andel av husstandens samlede, gjennomsnittlige bruttoinntekt ved de siste to års ligninger.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">c)</span><span class="miscHeadline"><i>Faktisk boutgift</i></span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Med faktisk boutgift menes faktisk årlig husleie.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">d)</span><span class="miscHeadline"><i>Godkjente boutgifter/boutgiftstak</i></span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Med godkjente boutgifter her menes faktiske boutgifter inntil et boutgiftstak.</article><article class="legalP" data-absoluteaddress="/paragraf/2/punkt/4/ledd/2/" id="paragraf-2-punkt-4-ledd-2">Det settes et tak for hvor høye boutgifter som godtas. Faktiske boutgifter utover boutgiftstaket beregnes det ikke støtte for.</article></article></li></ul></article><article class="legalArticle" data-lovdata-URL="LTII/forskrift/1998-04-15-497/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å ha krav på ytelser i henhold til nærværende forskrift om saneringsstøtte for beboere i ny byfornyelse må følgende generelle vilkår være oppfylt:</article><article class="legalP" data-absoluteaddress="/paragraf/3/ledd/2/" id="paragraf-3-ledd-2"><i>Hovedregel</i><ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">1)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Det må være inngått utbedringsavtale mellom eier og Oslo kommune om utbedring av eiendommen hvor husstanden bor, og</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">2)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Leieforholdet mellom eier og husstanden må være lovlig, og</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">3)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">Husstanden må oppfylle kravet til botid.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3"><i>Unntak</i><ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/3/ledd/3/punkt/1/" id="paragraf-3-ledd-3-punkt-1"><span class="data-originalId">1)</span><article class="legalP" data-absoluteaddress="/paragraf/3/ledd/3/punkt/1/ledd/1/" id="paragraf-3-ledd-3-punkt-1-ledd-1">I spesielle tilfeller kan det gjøres unntak fra kravet om at boforholdet må være basert på et lovlig (frem)leieforhold.</article></article></li></ul></article><article class="legalP" data-absoluteaddress="/paragraf/3/ledd/4/" id="paragraf-3-ledd-4"><i>Særvilkår</i></article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Beboeren må ha valgt å fortsette som leietaker etter byfornyelsen.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">I spesielle tilfeller kan det gjøres unntak fra kravet om at boforholdet må være basert på et lovlig (frem)leieforhold.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Byfornyelseshusstander kan komme inn i ordningen i inntil 10 år etter byfornyelsen dersom det skjer endringer i forholdet mellom inntekt og boutgifter som gir grunnlag for støtte.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">Støtten begrenses av § 4, § 5 og § 6.</article></article><article class="legalArticle" data-lovdata-URL="LTII/forskrift/1998-04-15-497/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utmåling</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Saneringsstøtten er behovsprøvet. Støtten beregnes på bakgrunn av husstandens boutgifter, samlede inntekt, og antall personer i husstanden. Saneringsstøtte ytes med 90% av den del av godkjente boutgifter som overstiger rimelig boutgift.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Til grunn for utmålingen legges gjennomsnittet av husstandens samlede bruttoinntekt (trygdeavgiftsgrunnlaget) ved de siste to års ligninger. I særlige tilfeller kan løpende, dokumenterte inntekter legges til grunn.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Boutgift er den til enhver tid gjeldende husleie.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Som rimelig boutgift regnes 15% av en årlig inntekt til og med kr. 50.000 for enslige og kr. 80.000 for husstander på to personer, med tillegg av kr. 10.000 pr. husstandsmedlem ut over to personer. Rimelig boutgift øker med økende inntekt. For hver påbegynt økning på kr. 10.000 øker satsen for beregning av rimelig boutgift med ett prosentpoeng opp til en inntekt på kr. 80.000 for enslige og kr. 110.000 for husstander på to personer, med tillegg av kr. 10.000 pr. husstandsmedlem utover to personer. Deretter øker prosentsatsen for hver påbegynt økning i inntekten på kr. 5.000.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Det beregnes ikke saneringsstøtte av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/5/punkt/1/" id="paragraf-4-ledd-5-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/5/punkt/1/ledd/1/" id="paragraf-4-ledd-5-punkt-1-ledd-1">Den del av boutgiftene som overstiger følgende beløp:<table><tbody><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">For husstander med én person:</td><td data-text-align="left" data-vertical-align="top">kr. 70.000</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">For husstander med to personer:</td><td data-text-align="left" data-vertical-align="top">kr. 80.000</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">For husstander med tre eller flere personer:</td><td data-text-align="left" data-vertical-align="top">kr. 90.000</td></tr></tbody></table></article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/5/punkt/2/" id="paragraf-4-ledd-5-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/5/punkt/2/ledd/1/" id="paragraf-4-ledd-5-punkt-2-ledd-1">Boutgifter som er lavere enn:<table><tbody><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">For husstander med én person:</td><td data-text-align="left" data-vertical-align="top">kr.  6.000</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">For husstander med 2 eller flere personer:</td><td data-text-align="left" data-vertical-align="top">kr. 10.500</td></tr></tbody></table></article></article></li></ul></article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Saneringsstøtte kan ikke gis dersom støttebeløpet etter forannevnte bestemmelser blir mindre enn kr. 600 pr. år.</article></article><article class="legalArticle" data-lovdata-URL="LTII/forskrift/1998-04-15-497/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bortfall av støtte</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Retten til saneringsstøtte opphører dersom husstanden fraflytter den bolig vedkommende bodde i på utmålingstidspunktet. Unntak kan gjøres dersom skifte av bolig er nødvendig som følge av sykdom, helsemessige årsaker eller andre forhold den støtteberettigede ikke selv rår over.</article></article><article class="legalArticle" data-lovdata-URL="LTII/forskrift/1998-04-15-497/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avkorting</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom beregning av saneringsstøtten iht. nærværende kapittel viser at husstanden får lavere boutgift etter byfornyelse enn før utbedring, avkortes saneringsstøtten forholdsmessig. Unntak kan gjøres dersom det foreligger særlige grunner.</article></article><article class="legalArticle" data-lovdata-URL="LTII/forskrift/1998-04-15-497/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Saneringsstøtte gis etter søknad. Støtten utbetales første gang for den påfølgende hele måned etter innflytting. Det er et vilkår at husstanden samtidig søker statlig bostøtte, og at denne eventuelle støtte utbetales direkte til kommunen, som samordner utbetalingen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Saneringsstøtten skal omregnes ved hvert årsskifte. Den saneringsrammede skal derfor sende kopi av skatteoppgjøret og dokumentasjon på husleien innen utgangen av hvert kalenderår. Den saneringsrammede er også forpliktet til å gi melding om enhver endring som kan ha betydning for støtteberegningen.</article></article><article class="legalArticle" data-lovdata-URL="LTII/forskrift/1998-04-15-497/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Vedtak i henhold til nærværende forskrift kan påklages etter de alminnelige regler.</article></article><article class="legalArticle" data-lovdata-URL="LTII/forskrift/1998-04-15-497/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Administrasjon og rapportering</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Bolig- og eiendomsetaten anviser, utbetaler og fører regnskap over ordningene som følger av nærværende forskrift. Bolig- og eiendomsetaten utarbeider årsregnskap og årsmelding som fremlegges for byrådet. Meldingen skal inneholde en redegjørelse for hvordan midlene er benyttet og andre forhold av betydning.</article></article><article class="legalArticle" data-lovdata-URL="LTII/forskrift/1998-04-15-497/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Delegasjon av myndighet til å gi detaljerte retningslinjer</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Byrådet gis fullmakt til å fastsette detaljerte og/eller utfyllende retningslinjer.</article></article><article class="legalArticle" data-lovdata-URL="LTII/forskrift/1998-04-15-497/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriften trer i kraft fra vedtakstidspunktet.</article></article></main></body></html>