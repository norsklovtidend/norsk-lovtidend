<!DOCTYPE html><html lang="no"><head><title>Lov om offentlige anskaffelser m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:14</dd><dt class="legacyID">Datokode</dt><dd class="legacyID">LOV-1992-11-27-116</dd><dt class="dokid">DokumentID</dt><dd class="dokid">LTI/lov/1992-11-27-116</dd><dt class="ministry">Departement</dt><dd class="ministry"><ul><li>Næringsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 23</dd><dt class="dateInForce">I kraft fra</dt><dd class="dateInForce">Fra den tid EØS-avtalen trer i kraft for Norge</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-12-17</dd><dt class="titleShort">Korttittel</dt><dd class="titleShort">Lov om offentlige anskaffelser m.v.</dd><dt class="title">Tittel</dt><dd class="title">Lov om offentlige anskaffelser m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.97 (1991–1992), Innst.O.nr.18 (1992–1993), Besl.O.nr.14 (1992–1993). Odels- og lagtingsvedtak hhv. 12. og 16. november 1992. Fremmet av Næringsdepartementet. Jf. EØS-avtalen art 65 og vedlegg XVI punkt 1 (Rdir 71/304/EØF), punkt 2 (Rdir 71/305/EØF), punkt 3 (Rdir 77/62/EØF), punkt 4 (Rdir 90/531/EØF), punkt 5 (Rdir 89/665/EØF) og punkt 6 (Rfo (EØF/EAF) nr. 1182/71).</dd><dt class="refid">RefID</dt><dd class="refid">lov/1992-11-27-116</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om offentlige anskaffelser m.v.<ul class="tocSubUl"><li>§ 1. – Lovens virkeområde</li><li>§ 2. – Myndighet til å treffe vedtak</li><li>§ 3. – Søksmål</li><li>§ 4. – Midlertidige forføyninger. Mulkt</li><li>§ 5. – Erstatning</li><li>§ 6. – Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/1992-11-27-116" id="dokument"><h1>Lov om offentlige anskaffelser m.v.</h1><article class="legalArticle" data-lovdata-URL="LTI/lov/1992-11-27-116/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">– Lovens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Loven gjelder kjøp, leie eller leasing av varer eller tjenester samt kontrahering av bygg- eller anleggsarbeider som skal foretas av:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Statlige, kommunale og fylkeskommunale organer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Andre rettssubjekter som ikke driver kommersiell eller industriell virksomhet eller som driver virksomhet innenfor sektorene vannforsyning, energi, transport eller telekommunikasjon, når disse er kontrollert av det offentlige. Slik kontroll skal anses å foreligge når det offentlige:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/2/ledd/1/punkt/1/" id="paragraf-1-ledd-1-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/2/ledd/1/punkt/1/ledd/1/" id="paragraf-1-ledd-1-punkt-2-ledd-1-punkt-1-ledd-1">dekker størsteparten av virksomhetens eller organets finansiering, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/ledd/1/punkt/2/" id="paragraf-1-ledd-1-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/punkt/2/ledd/1/" id="paragraf-1-ledd-1-punkt-2-ledd-1-punkt-2-ledd-1">har bestemmende innflytelse over organet eller virksomheten, eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/2/ledd/1/punkt/3/" id="paragraf-1-ledd-1-punkt-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/2/ledd/1/punkt/3/ledd/1/" id="paragraf-1-ledd-1-punkt-2-ledd-1-punkt-3-ledd-1">oppnevner mer enn halvparten av medlemmene av organets eller virksomhetens styrende organer.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Andre rettssubjekter som er gitt særlige eller eksklusive rettigheter av offentlig myndighet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/3/ledd/1/punkt/1/" id="paragraf-1-ledd-1-punkt-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/3/ledd/1/punkt/1/ledd/1/" id="paragraf-1-ledd-1-punkt-3-ledd-1-punkt-1-ledd-1">til å utnytte vare, tjeneste, bygg- eller anleggsarbeid eller til å motta betaling for utnyttelsen, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/3/ledd/1/punkt/2/" id="paragraf-1-ledd-1-punkt-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/3/ledd/1/punkt/2/ledd/1/" id="paragraf-1-ledd-1-punkt-3-ledd-1-punkt-2-ledd-1">til å drive virksomhet innenfor sektorene vannforsyning, energi, transport eller telekommunikasjon.</article></article></li></ul></article></article></li><li data-li-identifier="4." data-name="4."><article class="listArticle" data-absoluteaddress="/paragraf/1/ledd/1/punkt/4/" id="paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/1/ledd/1/punkt/4/ledd/1/" id="paragraf-1-ledd-1-punkt-4-ledd-1">Andre rettssubjekter hvor det offentlige yter tilskudd lik halvdelen eller mer av anskaffelsens verdi.</article></article></li></ul></article></article><article class="legalArticle" data-lovdata-URL="LTI/lov/1992-11-27-116/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">– Myndighet til å treffe vedtak</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kongen kan gi forskrifter og fatte enkeltvedtak innenfor rammen av denne lov. Vedtakene kan ikke pålegge oppdragsgiverne plikter utover det som følger av Norges forpliktelser i henhold til avtaler med fremmede stater eller internasjonale organisasjoner.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Kongen kan ved forskrift gi regler om frivillig kontroll (attestering) av oppdragsgivernes etterlevelse av EØS-avtalens regler om offentlige anskaffelser slik de er gjennomført i norsk rett. I den forbindelse kan det stilles krav til de som skal utføre slik kontroll.</article></article><article class="legalArticle" data-lovdata-URL="LTI/lov/1992-11-27-116/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">– Søksmål</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søksmål om overtredelse av EØS-avtalens bestemmelser om offentlige anskaffelser slik de er gjennomført i norsk rett, reises for herreds- eller byretten uten forliksmegling. Senest samtidig med at søksmål reises, skal saksøker skriftlig underrette oppdragsgiver om den påståtte overtredelse, og om at søksmål vil bli reist.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Inntil kontrakt er inngått, kan retten sette til side beslutninger som er truffet under en anskaffelsesprosedyre som er omfattet av forskrift etter § 2 første ledd, når beslutningen er i strid med EØS-avtalens bestemmelser om offentlige anskaffelser slik de er gjennomført i norsk rett. Dette gjelder ikke for beslutninger som er truffet under anskaffelsesprosedyrer innenfor sektorene vannforsyning, energi, transport og telekommunikasjon.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Retten underretter departementet om dommer etter denne paragraf.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Kongen kan ved forskrift gi bestemmelser om tvungent verneting.</article></article><article class="legalArticle" data-lovdata-URL="LTI/lov/1992-11-27-116/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">– Midlertidige forføyninger. Mulkt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Mot overtredelser av EØS-avtalens bestemmelser om offentlige anskaffelser slik de er gjennomført i norsk rett, kan det ikke besluttes midlertidige forføyninger etter at kontrakt er inngått.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved begjæring om midlertidig forføyning mot overtredelser under anskaffelsesprosedyrer innenfor sektorene vannforsyning, energi, transport og telekommunikasjon kan det heller ikke før kontrakt er inngått besluttes midlertidige forføyninger som nevnt i tvangsfullbyrdelsesloven § 15-8 første ledd. Dersom det er sannsynlig at EØS-avtalens bestemmelser om offentlige anskaffelser slik de er gjennomført i norsk rett vil bli eller allerede er overtrådt, skal retten i stedet fastsette en mulkt som saksøkte skal betale til statskassen dersom overtredelsen ikke bringes til opphør eller forhindres og kontrakt blir inngått. Mulkten skal være så stor at den er egnet til å hindre at saksøkte begår eller opprettholder overtredelsen. Saksøkte plikter bare å betale mulkten dersom det ved dom blir fastslått at vilkårene for betaling av mulkten er oppfylt. Retten underretter skattefogden som inndriver mulkten.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Retten underretter departementet om midlertidige forføyninger og ileggelse av mulkt etter denne paragraf.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Kongen kan ved forskrift gi bestemmelser om kompetent namsrett for behandling av begjæringer om midlertidige forføyninger.</article></article><article class="legalArticle" data-lovdata-URL="LTI/lov/1992-11-27-116/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">– Erstatning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Innenfor sektorene vannforsyning, energi, transport og telekommunikasjon kan en saksøker kreve erstatning for kostnader ved å forberede et tilbud eller ved å delta i en anskaffelsesprosedyre når EØS-avtalens bestemmelser om offentlige anskaffelser slik de er gjennomført i norsk rett er overtrådt under anskaffelsesprosedyren. Saksøkeren har likevel bare krav på erstatning dersom han ville hatt en reell mulighet, som er blitt redusert som følge av overtredelsen, til å bli tildelt kontrakten.</article></article><article class="legalArticle" data-lovdata-URL="LTI/lov/1992-11-27-116/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">– Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Loven trer i kraft fra den tid EØS-avtalen trer i kraft for Norge.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">§ 4 annet ledd annet til femte punktum og § 5 trer likevel først i kraft fra den tid Kongen bestemmer.</article></article></main></body></html>