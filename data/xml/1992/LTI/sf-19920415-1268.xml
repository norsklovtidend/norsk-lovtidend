<!DOCTYPE html><html lang="no"><head><title>Forskrift om godkjenning av utdanning som faglig jevngod med grad fastsatt etter universitetslovens § 49.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:51</dd><dt class="legacyID">Datokode</dt><dd class="legacyID">FOR-1992-04-15-1268</dd><dt class="dokid">DokumentID</dt><dd class="dokid">LTI/forskrift/1992-04-15-1268</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 14</dd><dt class="dateInForce">I kraft fra</dt><dd class="dateInForce">1992-04-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-06-16-77/§49</li><li>lov/1989-06-16-77/§54</li><li>lov/1989-06-16-77/§55</li></ul></dd><dt class="dateOfPublication">Kunngjort</dt><dd class="dateOfPublication">1993-09-09</dd><dt class="title">Tittel</dt><dd class="title">Forskrift om godkjenning av utdanning som faglig jevngod med grad fastsatt etter universitetslovens § 49.</dd><dt class="miscInformation">Annet om dokumentet</dt><dd class="miscInformation">Fastsatt av Kirke-, utdannings- og forskningsdepartementet 15. april 1992 med hjemmel i lov av 16. juni 1989 nr. 77 om universiteter og vitenskapelige høgskoler (universitetsloven) §§ 54 og 55.</dd><dt class="refid">RefID</dt><dd class="refid">forskrift/1992-04-15-1268</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av utdanning som faglig jevngod med grad fastsatt etter universitetslovens § 49.<ul class="tocSubUl"><li>§ 1. Forskriftens virkeområde.</li><li>§ 2. Generelle krav til utdanning som kan godkjennes.</li><li>§ 3. Lempningsadgang.</li><li>§ 4. Generell godkjenning for gradene sivilarkitekt, sivilingeniør og siviløkonom.</li><li>§ 5. Oppnevning og sammensetning av nemnder.</li><li>§ 6. Organer som avgjør søknader om klager.</li><li>§ 7. Register m.m. over avgjørelser.</li><li>§ 8. Endring eller bortfall av generell godkjenning av utdanning.</li><li>§ 9. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1992-04-15-1268" id="dokument"><h1>Forskrift om godkjenning av utdanning som faglig jevngod med grad fastsatt etter universitetslovens § 49.</h1><article class="legalArticle" data-lovdata-URL="LTI/forskrift/1992-04-15-1268/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder ved vurdering om en utdanning er faglig jevngod med en grad fastsatt med hjemmel i universitetslovens § 49 på utdanningsområde under Kirke-, utdannings- og forskningsdepartementet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Utdanning som kan vurderes for godkjenning er utenlandske grader eller tilsvarende jf. universitetslovens § 54 og utenlandske og/eller norske enkelteksamener som samlet kan gi godkjenningsgrunnlag jf. universitetslovens § 55.</article></article><article class="legalArticle" data-lovdata-URL="LTI/forskrift/1992-04-15-1268/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle krav til utdanning som kan godkjennes.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Utdanningen må for å kunne godkjennes som faglig jevngod med en grad fastsatt med hjemmel i universitetslovens § 49 tilfredsstille følgende vilkår:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Den studieforberedende utdanning som kreves for opptak til studiet til den utenlandske graden eller tilsvarende må være på nivå med kravene etter universitetslovens § 42. Dette gjelder også ved vurderingen av enkelteksamener.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Den utenlandske graden eller tilsvarende og de samlede enkelteksamener må i normert studietid og i fagkretsenes omfang og nivå være på høyde med den grad det jevnføres med.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Kandidat som før han ble opptatt ved den utenlandske institusjon, hadde ervervet seg teknisk eller annen kvalifiserende utdanning ut over minstekravene for å bli immatrikulert i Norge, må ikke ha begynt studiet på et høyere nivå enn det som gis adgang til ved universitetet eller høgskolen i Norge.</article></article></li></ul></article></article><article class="legalArticle" data-lovdata-URL="LTI/forskrift/1992-04-15-1268/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Lempningsadgang.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan lempes noe på kravene under bokstavene a og b i § 2 når det er utvilsomt at det lovbestemte krav om faglig jevngodhet likevel oppfylles.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Når unntakshjemmelen i første ledd benyttes, skal det organ som avgjør saken opplyse i dokument som det skal oppbevare, hva avviket består i og begrunnelsen for det.</article></article><article class="legalArticle" data-lovdata-URL="LTI/forskrift/1992-04-15-1268/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Generell godkjenning for gradene sivilarkitekt, sivilingeniør og siviløkonom.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For gradene sivilarkitekt, sivilingeniør og siviløkonom kan en nemnd for hver av gradene gi generell godkjenning av utenlandsk læresteds grad eller tilsvarende som er faglig jevngod med den norske graden. Godkjenningen kan gis for begrenset tid. Nemnda skal trekke godkjenningen tilbake når den finner at den utenlandske utdanningen ikke lenger har den faglige jevngodhet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Nemnda er vedtaksfør når lederen eller nestlederen samt minst halvparten av de andre medlemmene møter. Ved stemmelikhet er lederens stemme avgjørende.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Nemndene har i den rekkefølge de er nevnt i første ledd 6, 8 og 6 medlemmer. Lederen og nestlederen skal fylle de lovbestemte krav for dommere, jf. domstollovens § 54 andre ledd.</article></article><article class="legalArticle" data-lovdata-URL="LTI/forskrift/1992-04-15-1268/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppnevning og sammensetning av nemnder.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet oppnevner medlemmene i nemndene. Til plassene i nemndene, unntatt leder og nestleder, har hver av de følgende institusjoner og organisasjoner adgang til å foreslå medlemmer:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Det norske Universitetsråd, til alle nemnder,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Samband for norske studenter i utlandet ANSA, til alle nemnder,</article></article></li><li data-li-identifier="c." data-name="c."><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">Norske arkitekters landsforbund, til nemnda for graden sivilarkitekt,</article></article></li><li data-li-identifier="d." data-name="d."><article class="listArticle" data-absoluteaddress="/paragraf/5/ledd/1/punkt/4/" id="paragraf-5-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/5/ledd/1/punkt/4/ledd/1/" id="paragraf-5-ledd-1-punkt-4-ledd-1">Norske sivilingeniørers forening og Norges Teknisk Naturvitenskapelige Forskningsråd, til nemnda for graden sivilingeniør,</article></article></li><li data-li-identifier="e." data-name="e."><article class="listArticle" data-absoluteaddress="/paragraf/5/ledd/1/punkt/5/" id="paragraf-5-ledd-1-punkt-5"><span class="data-originalId">e.</span><article class="legalP" data-absoluteaddress="/paragraf/5/ledd/1/punkt/5/ledd/1/" id="paragraf-5-ledd-1-punkt-5-ledd-1">Norske siviløkonomers forening, til nemnda for graden siviløkonom.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Departementet kan også innhente forslag fra læresteder som gir vedkommende utdanning.</article></article><article class="legalArticle" data-lovdata-URL="LTI/forskrift/1992-04-15-1268/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Organer som avgjør søknader om klager.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om godkjenning avgjøres av det organ som er bestemt i universitetslovens § 54 første ledd og tredje ledd jf. § 55 tredje ledd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Klageorganet<sup>1</sup> kan til bruk for sin behandling bestemme at førsteinstansen skal sørge for kontrollprøve eller tilleggsprøve, eventuelt ut over den som måtte være holdt. Førsteinstansen skal i slike tilfeller gi uttalelse om prestasjonen ved prøven og den har adgang til å omgjøre sitt vedtak.</article></article><article class="legalArticle" data-lovdata-URL="LTI/forskrift/1992-04-15-1268/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Register m.m. over avgjørelser.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Institusjon som kan gi godkjenning etter universitetsloven skal føre register over generelt godkjente utenlandske grader eller tilsvarende, og over sakene den behandler og avgjørelser. Det skal fremgå av registeret om lempningshjemmeler i § 3 er benyttet av institusjonen eller nemnda. Registeret er tilgjengelig for enhver.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Nemndene skal føre møtebok. Er det ikke enstemmighet, skal det fremgå hvordan den enkelte har stemt.</article></article><article class="legalArticle" data-lovdata-URL="LTI/forskrift/1992-04-15-1268/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Endring eller bortfall av generell godkjenning av utdanning.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved endring eller bortfall av en generell godkjenning av utenlandsk utdanning skal nemndene praktisere vedtaket med lempe for dem som er i gang med studiet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">ANSA, Statens lånekasse og andre berørte organisasjoner skal informeres om slike endringer.</article></article><article class="legalArticle" data-lovdata-URL="LTI/forskrift/1992-04-15-1268/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriften trer i kraft 15. april 1992.</article></article></main></body></html>