<!DOCTYPE html><html lang="no"><head><title>Forskrift om gjennomføring av De Forente Nasjoners Sikkerhetsråds resolusjon nr. 757 av 30. mai 1992 om omfattende sanksjoner mot Den føderale republikken Jugoslavia (Serbia og Montenegro).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:32</dd><dt class="legacyID">Datokode</dt><dd class="legacyID">FOR-1992-06-05-430</dd><dt class="dokid">DokumentID</dt><dd class="dokid">LTI/forskrift/1992-06-05-430</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 11</dd><dt class="dateInForce">I kraft fra</dt><dd class="dateInForce">1992-06-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1968-06-07-4</li></ul></dd><dt class="dateOfPublication">Kunngjort</dt><dd class="dateOfPublication">1992-06-26</dd><dt class="title">Tittel</dt><dd class="title">Forskrift om gjennomføring av De Forente Nasjoners Sikkerhetsråds resolusjon nr. 757 av 30. mai 1992 om omfattende sanksjoner mot Den føderale republikken Jugoslavia (Serbia og Montenegro).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 5. juni 1992 med hjemmel i lov av 7. juni 1968 nr. 4 om gjennomføring av bindende vedtak av De Forente Nasjoners Sikkerhetsråd. Fremmet av Utenriksdepartementet.</dd><dt class="refid">RefID</dt><dd class="refid">forskrift/1992-06-05-430</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av De Forente Nasjoners Sikkerhetsråds resolusjon nr. 757 av 30. mai 1992 om omfattende sanksjoner mot Den føderale republikken Jugoslavia (Serbia og Montenegro).<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>II<ul class="tocSubUl"><li>§ 6.</li><li>§ 7.</li></ul></li><li>III<ul class="tocSubUl"><li>§ 8.</li><li>§ 9.</li></ul></li><li>IV<ul class="tocSubUl"><li>§ 10.</li><li>§ 11.</li><li>§ 12.</li></ul></li><li>V<ul class="tocSubUl"><li>§ 13.</li><li>§ 14.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1992-06-05-430" id="dokument"><h1>Forskrift om gjennomføring av De Forente Nasjoners Sikkerhetsråds resolusjon nr. 757 av 30. mai 1992 om omfattende sanksjoner mot Den føderale republikken Jugoslavia (Serbia og Montenegro).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-06-05-430/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1992-06-05-430/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Det er forbudt å innføre til Norge varer av ethvert slag med opprinnelse i Den føderale republikken Jugoslavia (Serbia og Montenegro) som eksporteres derfra etter 30. mai 1992.</article></article><article class="legalArticle" data-lovdata-URL="LTI/forskrift/1992-06-05-430/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/2/punkt/1/" id="kapittel-1-paragraf-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/2/punkt/1/ledd/1/" id="kapittel-1-paragraf-2-punkt-1-ledd-1">Det er forbudt for enhver på norsk territorium, og for norske borgere, foretak, selskaper, stiftelser og sammenslutninger uansett hvor de befinner seg, å drive virksomhet som har til formål å fremme eksport av varer av ethvert slag fra Den føderale republikken Jugoslavia (Serbia og Montenegro), inkludert lagring, videresalg og megling. Forbudet skal gjelde varer som er eksportert eller forsøkes eksportert derfra etter 30. mai 1992.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/2/punkt/2/" id="kapittel-1-paragraf-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/2/punkt/2/ledd/1/" id="kapittel-1-paragraf-2-punkt-2-ledd-1">Forbudet i første ledd skal også gjelde transport på skip, luftfartøy og motorvogner som er norskregistrert eller som disponeres eller på annen måte er under kontroll av norske borgere, selskaper og sammenslutninger.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/2/punkt/3/" id="kapittel-1-paragraf-2-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/2/punkt/3/ledd/1/" id="kapittel-1-paragraf-2-punkt-3-ledd-1">En vare regnes som eksportert når den er innlastet på skip eller luftfartøy i jugoslavisk havn og for motorvogners vedkommende, når lasten krysser Den føderale republikken Jugoslavias (Serbia og Montenegro) grense.</article></article></li></ul></article><article class="legalArticle" data-lovdata-URL="LTI/forskrift/1992-06-05-430/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/3/punkt/1/" id="kapittel-1-paragraf-3-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/3/punkt/1/ledd/1/" id="kapittel-1-paragraf-3-punkt-1-ledd-1">Det er forbudt for enhver på norsk territorium, og for norske borgere, foretak, selskaper, stiftelser og sammenslutninger uansett hvor de befinner seg, å selge, transportere eller på annen måte formidle varer av enhver art, og uansett varenes opprinnelsesland, til Den føderale republikken Jugoslavia (Serbia og Montenegro).</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/3/punkt/2/" id="kapittel-1-paragraf-3-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/3/punkt/2/ledd/1/" id="kapittel-1-paragraf-3-punkt-2-ledd-1">Forbudet i nr. 1 gjelder også salg, transport eller annen formidling av varer til fysisk eller juridisk person som opptrer på vegne av virksomhet som foregår i eller som drives fra Den føderale republikken Jugoslavia (Serbia og Montenegro).</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/3/punkt/3/" id="kapittel-1-paragraf-3-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/3/punkt/3/ledd/1/" id="kapittel-1-paragraf-3-punkt-3-ledd-1">Forbudet mot transport i nr. 1 og 2 gjelder skip, luftfartøy og motorvogner som er norskregistrert eller som disponeres eller på annen måte er under kontroll av norske borgere, selskaper og sammenslutninger.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/3/punkt/4/" id="kapittel-1-paragraf-3-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/3/punkt/4/ledd/1/" id="kapittel-1-paragraf-3-punkt-4-ledd-1">Unntatt fra forbudet i nr. 1 og 2 er forsyninger ment utelukkende til medisinsk bruk og matvarer som er notifisert Sikkerhetsrådets Sanksjonskomité.</article></article></li></ul></article><article class="legalArticle" data-lovdata-URL="LTI/forskrift/1992-06-05-430/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/4/punkt/1/" id="kapittel-1-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/4/punkt/1/ledd/1/" id="kapittel-1-paragraf-4-punkt-1-ledd-1">Det er forbudt for enhver på norsk territorium, og for norske borgere, foretak, selskaper, stiftelser og sammenslutninger uansett hvor de befinner seg, å gjøre finansielle midler tilgjengelige for jugoslaviske myndigheter, for ethvert privat eller statlig jugoslavisk foretak, for offentlige innretninger og institusjoner, samt for privatpersoner i Den føderale republikken Jugoslavia (Serbia og Montenegro).</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/4/punkt/2/" id="kapittel-1-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/4/punkt/2/ledd/1/" id="kapittel-1-paragraf-4-punkt-2-ledd-1">Det er forbudt å endre, overføre, eller ta ut av landet innskudd og tilsvarende plasseringer foretatt i Norge av offentlige jugoslaviske myndigheter eller fysiske eller juridiske personer i Den føderale republikken Jugoslavia (Serbia og Montenegro).</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/4/punkt/3/" id="kapittel-1-paragraf-4-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/4/punkt/3/ledd/1/" id="kapittel-1-paragraf-4-punkt-3-ledd-1">Det er forbudt å yte lån, kreditter eller garantier til offentlige jugoslaviske myndigheter eller fysiske eller juridiske personer i Den føderale republikken Jugoslavia (Serbia og Montenegro).</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/4/punkt/4/" id="kapittel-1-paragraf-4-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/4/punkt/4/ledd/1/" id="kapittel-1-paragraf-4-punkt-4-ledd-1">Det er forbudt å foreta investeringer i Den føderale republikken Jugoslavia (Serbia og Montenegro), eller investere i aksjer eller andre verdipapirer utstedt av Den føderale republikken Jugoslavia (Serbia og Montenegro).</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/paragraf/4/punkt/5/" id="kapittel-1-paragraf-4-punkt-5"><span class="data-originalId">5.</span><article class="legalP" data-absoluteaddress="/kapittel/1/paragraf/4/punkt/5/ledd/1/" id="kapittel-1-paragraf-4-punkt-5-ledd-1">Ingen transaksjoner med tilknytning til Den føderale republikken Jugoslavia (Serbia og Montenegro) kan gjennomføres uten samtykke fra Norges Bank.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/paragraf/4/punkt/6/" id="kapittel-1-paragraf-4-punkt-6"><span class="data-originalId">6.</span><article class="legalP" data-absoluteaddress="/kapittel/1/paragraf/4/punkt/6/ledd/1/" id="kapittel-1-paragraf-4-punkt-6-ledd-1">Unntatt fra forbudene i denne paragraf er betalinger for rent medisinske eller humanitære formål og matvarer. Utenriksdepartementet kan gi tillatelse til overføring av midler for slike formål.</article></article></li></ul></article><article class="legalArticle" data-lovdata-URL="LTI/forskrift/1992-06-05-430/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Unntatt fra forbudene i §§ 1-4 er varer i transitt gjennom Den føderale republikken Jugoslavia (Serbia og Montenegro) med opprinnelse utenfor Den føderale republikken Jugoslavia (Serbia og Montenegro) og som midlertidig befinner seg på jugoslavisk territorium for dette formål, i samsvar med retningslinjer som skal godkjennes av Sikkerhetsrådets Sanksjonskomité.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-06-05-430/KAPITTEL_2" data-partID="k2"><h2 data-text-align="center">II</h2><article class="legalArticle" data-lovdata-URL="LTI/forskrift/1992-06-05-430/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/1/punkt/1/" id="kapittel-2-paragraf-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/1/punkt/1/ledd/1/" id="kapittel-2-paragraf-1-punkt-1-ledd-1">Det er forbudt for ethvert luftfartøy som kommer fra jugoslavisk territorium å overfly eller lande på norsk territorium.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/1/punkt/2/" id="kapittel-2-paragraf-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/1/punkt/2/ledd/1/" id="kapittel-2-paragraf-1-punkt-2-ledd-1">Det er forbudt for enhver å ta av fra eller overfly norsk territorium med luftfartøy i den hensikt å lande i Den føderale republikken Jugoslavia (Serbia og Montenegro).</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/1/punkt/3/" id="kapittel-2-paragraf-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/1/punkt/3/ledd/1/" id="kapittel-2-paragraf-1-punkt-3-ledd-1">Unntatt fra forbudene i nr. 1 og nr. 2 er flyvninger som Sikkerhetsrådets Sanksjonskomité har godkjent av humanitære eller andre grunner.</article></article></li></ul></article><article class="legalArticle" data-lovdata-URL="LTI/forskrift/1992-06-05-430/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det er forbudt for enhver på norsk territorium og for norske borgere foretak, selskaper, stiftelser og sammenslutninger å yte ingeniør- og vedlikeholdstjenester til luftfartøyer som er registrert i Den føderale republikken Jugoslavia (Serbia og Montenegro) eller opereres av eller på vegne av jugoslaviske interesser, samt å levere flykomponenter, å utstede luftdyktighetsbevis, eller utbetale nye krav i henhold til eksisterende forsikringspoliser og å utstede nye forsikringspoliser for slike luftfartøyer.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1992-06-05-430/KAPITTEL_3" data-partID="k3"><h2 data-text-align="center">III</h2><article class="legalArticle" data-lovdata-URL="LTI/forskrift/1992-06-05-430/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Det er forbudt for personer eller grupper som representerer Den føderale republikken Jugoslavia (Serbia og Montenegro) å delta i idrettsarrangementer på norsk territorium.</article></article><article class="legalArticle" data-lovdata-URL="LTI/forskrift/1992-06-05-430/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det er forbudt å delta i eller medvirke til vitenskapelig og teknisk samarbeide eller kulturutveksling med personer eller grupper som offisielt støttes av eller representerer Den føderale republikken Jugoslavia (Serbia og Montenegro).</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1992-06-05-430/KAPITTEL_4" data-partID="k4"><h2 data-text-align="center">IV</h2><article class="legalArticle" data-lovdata-URL="LTI/forskrift/1992-06-05-430/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Hvor det i denne forskrift påhviler noen en plikt til å notifisere Sikkerhetsrådets Sanksjonskomité eller innhente komitéens godkjennelse, kan notifikasjon og innhenting av godkjennelse skje gjennom Utenriksdepartementet.</article></article><article class="legalArticle" data-lovdata-URL="LTI/forskrift/1992-06-05-430/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Forbudene i denne forskrift kommer ikke til anvendelse på FNs fredsbevarende operasjon i Jugoslavia (UNPROFOR), Konferansen om Jugoslavia eller Det europeiske felleskaps overvåkningsgruppe.</article></article><article class="legalArticle" data-lovdata-URL="LTI/forskrift/1992-06-05-430/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Forbudene i denne forskrift gjelder også fortsettelse av virksomhet som var påbegynt før forbudene trådte i kraft.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1992-06-05-430/KAPITTEL_5" data-partID="k5"><h2 data-text-align="center">V</h2><article class="legalArticle" data-lovdata-URL="LTI/forskrift/1992-06-05-430/§13" data-name="§13" data-partID="§13" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Endringer i denne forskrift fastsettes av Utenriksdepartementet.</article></article><article class="legalArticle" data-lovdata-URL="LTI/forskrift/1992-06-05-430/§14" data-name="§14" data-partID="§14" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Denne forskriften trer i kraft straks.</article></article></section></main></body></html>