<!DOCTYPE html><html lang="no"><head><title>Forskrift for kondemnering av eldre, uhensiktsmessige fiskefartøyer i 1992.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:06</dd><dt class="legacyID">Datokode</dt><dd class="legacyID">FOR-1992-05-12-320</dd><dt class="dokid">DokumentID</dt><dd class="dokid">LTI/forskrift/1992-05-12-320</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 9</dd><dt class="dateInForce">I kraft fra</dt><dd class="dateInForce">1992-05-12</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-03-05-129</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-06-05</dd><dt class="title">Tittel</dt><dd class="title">Forskrift for kondemnering av eldre, uhensiktsmessige fiskefartøyer i 1992.</dd><dt class="refid">RefID</dt><dd class="refid">forskrift/1992-05-12-320</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for kondemnering av eldre, uhensiktsmessige fiskefartøyer i 1992.<ul class="tocSubUl"><li>§ 1. Omfang og formål.</li><li>§ 2. Krav til fartøystørrelse, eiertid, alder og konsesjonsforhold.</li><li>§ 3. Driftstid, fangstinntekt.</li><li>§ 4. Tilskuddets utmåling.</li><li>§ 5. Fartøy overtatt av finansinstitusjon.</li><li>§ 6. Bortfall av konsesjoner.</li><li>§ 7. Bortfall av fartøykvote i konvensjonelt kystfiske etter torsk</li><li>§ 8. Krav om destruksjon.</li><li>§ 9. Søknad om tilskudd.</li><li>§ 10. Fastsettelse og utbetaling av tilskudd.</li><li>§ 11. Nødvendig dokumentasjon.</li><li>§ 12. Kontroll.</li><li>§ 13. Klageadgang</li><li>§ 14. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1992-05-12-320" id="dokument"><h1>Forskrift for kondemnering av eldre, uhensiktsmessige fiskefartøyer i 1992.</h1><article class="legalP" data-absoluteaddress="/ledd/1/" id="ledd-1">Fastsatt av Fiskeridepartementet 12. mai 1992 i medhold av avtale av 17. desember 1991 mellom Norges Fiskarlag og Arbeids- og Administrasjonsdepartementet:</article><article class="legalArticle" data-lovdata-URL="LTI/forskrift/1992-05-12-320/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omfang og formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til rådighet kan Statens Fiskarbank gi tilskudd til kondemnering av eldre, uhensiktsmessige fiskefartøyer (skrog med motor, eller skrog alene).</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kondemneringsordningen gjelder for fiskefartøyer som innehar permanente konsesjoner i medhold av § 6 i lov av 16. juni 1972 nr. 57 om deltakelsen i fiske, i medhold av § 1 i lov av 20. april 1951 om fiske med trål, samt i medhold av lov av 14. desember 1951 nr. 1 om fangst av sel. Innenfor den konvensjonelle flåten gjelder ordningen for fartøyer som innehar fartøykvote innen det konvensjonelle kystfisket etter torsk nord for 62°N i 1992 i medhold av forskrift av 29. november 1991 nr. 760.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Formålet med ordningen er å tilpasse fangstkapasitet til ressursgrunnlaget gjennom reduksjon av fangstkapasiteten i den konsesjons- og fartøykvoteregulerte fiskeflåten slik at det skapes bedre grunnlag for lønnsomme enheter i flåten.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Til allerede kondemnerte fartøyer gis ikke tilskudd.</article></article><article class="legalArticle" data-lovdata-URL="LTI/forskrift/1992-05-12-320/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til fartøystørrelse, eiertid, alder og konsesjonsforhold.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Tilskudd kan ytes til kondemnering av fartøy som etter målebrevet har en største lengde på 10,67 meter eller mer.</article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Tilskudd til kondemnering av fartøy over 35 meter kan kun gis i de tilfeller fartøyets standard er av en slik art at det er helt klart at det ikke finnes andre anvendelsesmuligheter for fartøyet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Vedkommende søker må ha vært eier av fartøyet i minst 3 år.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Kravet til eiertid gjelder ikke når fartøyet i løpet av de siste 3 år er overtatt av den tidligere eiers livsarvinger eller ektefelle.</article><article class="legalP" data-absoluteaddress="/paragraf/2/punkt/2/ledd/3/" id="paragraf-2-punkt-2-ledd-3">I særlige tilfelle kan kravet til eiertid i pkt. 2 første ledd fravikes.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Fartøyets alder må ikke være under 20 år. For kolfyrskadde fartøyer kan dette kravet fravikes. Alderskravet kan også fravikes dersom fartøyets standard er av en slik art at det kan være hensiktsmessig å kondemnere fartøyet.</article></article></li></ul></article><article class="legalArticle" data-lovdata-URL="LTI/forskrift/1992-05-12-320/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Driftstid, fangstinntekt.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kondemneringstilskudd kan gis når fartøyet i 2 av de siste 3 kalenderår har hatt en gjennomsnittlig driftstid pr år på minst 30 uker og en fangstinntekt i 1 av de siste 3 år på minst 50 pst. av det beløp som kan oppnås i kondemneringstilskudd i henhold til § 4, 1 a) og b). Med driftstid menes dokumentert driftstid lagt til grunn under ferieordningen. Med fangstinntekt menes salgsbeløp etter fradrag av lags- og produktavgift og uten merverdiavgift.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For hvalfangstfartøyer kan Statens Fiskarbank gjøre unntak fra kravet om driftstid og fangstinntekt.</article></article><article class="legalArticle" data-lovdata-URL="LTI/forskrift/1992-05-12-320/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddets utmåling.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Tilskudd kan ytes med inntil:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/punkt/1/ledd/1/punkt/1/" id="paragraf-4-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/punkt/1/ledd/1/punkt/1/ledd/1/" id="paragraf-4-punkt-1-ledd-1-punkt-1-ledd-1">kr. 75.000,- for hvert fartøy og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/punkt/1/ledd/1/punkt/2/" id="paragraf-4-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/punkt/1/ledd/1/punkt/2/ledd/1/" id="paragraf-4-punkt-1-ledd-1-punkt-2-ledd-1">kr.  6.250,- pr BRT for fartøyet etter målereglene av 1947.</article></article></li></ul></article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">Kondemneres motoren sammen med skroget, kan satsen under punkt b) økes med 10 %. I særlige tilfeller kan satsene økes med inntil 50 % når dette er nødvendig for å få til en kondemneringsløsning.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">For fartøyer over 20 meter, hvor gjeldsbelastningen er stor, kan det gis et tilskudd til sanering av pantesikret gjeld, samt en viss dividende til løsgjeld for å få til en kondemneringsløsning. Tilskudd i forbindelse med gjeldssanering gis kun innenfor det som under normale forhold kan regnes som fartøyets omsetningsverdi. Løsgjeld stiftet etter 1. januar 1991 vil ikke komme i betraktning ved utmåling av tilskudd. Samlet tilskudd til kondemnering pr. fartøy kan ikke overstige 10 mill. kroner.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Forsikringssum som blir utbetalt på grunn av skade på fartøy eller motor kommer til fradrag i kondemneringsutbetalingen.</article><article class="legalP" data-absoluteaddress="/paragraf/4/punkt/3/ledd/2/" id="paragraf-4-punkt-3-ledd-2">For fartøyer som mottar løpende rentesubsidieutbetalinger i henhold til fiskebåtfinansieringsordningen kan Statens Fiskarbank foreta en skjønnsmessig avkorting av det samlede kondemneringstilskuddet.</article></article></li></ul></article><article class="legalArticle" data-lovdata-URL="LTI/forskrift/1992-05-12-320/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fartøy overtatt av finansinstitusjon.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Statens Fiskarbank kan gi tilskudd til fartøy som banken har overtatt, eller som er overtatt av annen finansieringsinstitusjon. Dersom det etter en nærmere vurdering gis tilskudd til en finansinstitusjon, fravikes kravet til eiertid, driftstid og fangstinntekter.</article></article><article class="legalArticle" data-lovdata-URL="LTI/forskrift/1992-05-12-320/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bortfall av konsesjoner.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Permanente konsesjoner som fartøyet innehar i medhold av § 6 i lov av 16. juni 1972 nr. 57 om deltakelsen i fiske, etter § 1 i lov av 20. april 1951 om fiske med trål, samt i medhold av lov av 14. desember 1951 nr. 1 om fangst av sel, faller bort ved kondemnering. Fartøy som er tatt ut av fiske som følge av at reder har benyttet seg av ordningen med enhetskvoter, jf. forskrift om enhetskvoter og rederikvoter for trålerflåten av 12. januar 1990 nr. 10, kan også gis kondemneringstilskudd etter denne forskrift.</article></article><article class="legalArticle" data-lovdata-URL="LTI/forskrift/1992-05-12-320/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall av fartøykvote i konvensjonelt kystfiske etter torsk</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fartøykvote innen det konvensjonelle kystfisket etter torsk nord for 62°N i 1992, som fartøyet innehar i medhold av forskrift av 29. november 1991 nr. 760, faller bort ved kondemnering. Fartøykvote kan ikke tildeles erstatningsfartøy.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fiskeridirektøren kan dispensere fra bestemmelsen i første ledd for fartøy som er kolfyrskadd, samt for stål eller aluminiumsfartøy som uforskyldt er blitt rammet av tæring, slik at eier kan gis ny fartøykvote på erstatningsfartøy.</article></article><article class="legalArticle" data-lovdata-URL="LTI/forskrift/1992-05-12-320/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om destruksjon.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fartøy som er tildelt kondemneringstilskudd etter disse retningslinjer skal hugges opp eller tilintetgjøres og kan ikke nyttes til annen virksomhet. Fiskarbanken kan stille de vilkår som er nødvendig for å sikre at destruksjon av fartøyet finner sted.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fiskeridirektøren kan tillate unntak fra destruksjonskravet i første ledd for:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/2/punkt/1/" id="paragraf-8-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/2/punkt/1/ledd/1/" id="paragraf-8-ledd-2-punkt-1-ledd-1">verneverdige fiskefartøy som skal utnyttes til museumsformål</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/2/punkt/2/" id="paragraf-8-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/2/punkt/2/ledd/1/" id="paragraf-8-ledd-2-punkt-2-ledd-1">et begrenset antall fiskefartøy over 50 fot til bruk for offentlige institusjoner, stiftelser, organisasjoner o.l. med ideelle formål når fartøyet skal brukes i undervisning, ungdomsarbeid e.l.</article></article></li></ul></article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Søknader under 2. ledd pkt. a) og b) sendes Statens Fiskarbank, som forbereder og oversender søknaden til Fiskeridirektoratet. Søker må dokumentere eller sannsynliggjøre et økonomisk grunnlag for vedlikehold og drift av fartøyet.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Fartøy som er tildelt kondemneringstilskudd etter denne forskrift trekkes ut av norsk fiske straks tilsagnet for tilskuddet er akseptert.</article></article><article class="legalArticle" data-lovdata-URL="LTI/forskrift/1992-05-12-320/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Søknad om tilskudd.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Søknad om tilskudd stiles til Statens Fiskarbank og sendes gjennom fiskerinemnda på fastsatt skjema. Fiskerinemnda gir sin uttalelse om søknaden og sender denne sammen med andre dokumenter til Statens Fiskarbank.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Med søknaden skal følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/ledd/2/punkt/1/" id="paragraf-9-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/9/ledd/2/punkt/1/ledd/1/" id="paragraf-9-ledd-2-punkt-1-ledd-1">dokumentasjon av driftstid og fangstinntekt fra fiske, jf. § 3,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/ledd/2/punkt/2/" id="paragraf-9-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/9/ledd/2/punkt/2/ledd/1/" id="paragraf-9-ledd-2-punkt-2-ledd-1">bekreftet kopi av fartøyets målebrev,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/9/ledd/2/punkt/3/" id="paragraf-9-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/9/ledd/2/punkt/3/ledd/1/" id="paragraf-9-ledd-2-punkt-3-ledd-1">panteattest og oversikt over fartøyets pantegjeld og løsgjeld stiftet før 1. januar 1991, jf. § 4,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/9/ledd/2/punkt/4/" id="paragraf-9-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/9/ledd/2/punkt/4/ledd/1/" id="paragraf-9-ledd-2-punkt-4-ledd-1">fartøyets regnskap for driftsåret 1991.</article></article></li></ul></article></article><article class="legalArticle" data-lovdata-URL="LTI/forskrift/1992-05-12-320/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fastsettelse og utbetaling av tilskudd.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For større fartøy, jf. § 2, pkt. 1, annet ledd, og fartøy som er overtatt av Fiskarbanken eller annen finansieringsinstitusjon, jf. § 5, skal et utvalg oppnevnt av Fiskeridepartementet med representanter fra Fiskeridirektøren, Statens Fiskarbank og Norges Fiskarlag avgi innstilling om hvorvidt tilskudd skal gis og i tilfelle hvor stort.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Statens Fiskarbank gis fullmakt til å treffe vedtak i det enkelte tilfelle om tilskudd skal gis og fastsetter tilskuddets størrelse og står for utbetalingen. Banken kan sette nærmere vilkår for tildeling og utbetaling av tilskuddet. Tilskudd som nyttes i strid med fastsatte vilkår, kan kreves tilbakebetalt.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Eier av fartøy som gis kondemneringstilskudd har adgang til å fjerne utstyr fra fartøyet når tilskudd er innvilget.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">I den utstrekning tilskuddet skal dekke pantegjeld på fartøyet, foretas utbetalingen direkte til pantekreditor.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">Statens Fiskarbanks regler om utbetaling av lån gjelder i den utstrekning de passer ved utbetaling av tilskuddet.</article></article><article class="legalArticle" data-lovdata-URL="LTI/forskrift/1992-05-12-320/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Nødvendig dokumentasjon.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Før utbetaling av kondemneringstilskuddet finner sted, må det legges fram:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">Erklæring fra lensmann/politi eller havnemyndighet/havnefogd om at skroget, og eventuelt motoren, er tilintetgjort, eller erklæring fra skipsverft eller etablert skipsopphuggeri om at fartøyet er mottatt ved verft/opphuggeri og om at det vil bli opphugget. Likeledes godkjennes tillatelse fra Fiskeridirektøren i forbindelse med søknad om bevaring av fartøy til museumsformål, offentlige institusjoner, stiftelser og organisasjoner.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">Stadfesting fra merkelovens tilsynsmann om at fartøyet er utmeldt av registeret over merkepliktige fiskefartøyer.</article></article></li></ul></article></article><article class="legalArticle" data-lovdata-URL="LTI/forskrift/1992-05-12-320/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kontroll.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/12/punkt/1/" id="paragraf-12-punkt-1"><span class="data-originalId">1.</span><article class="legalP" data-absoluteaddress="/paragraf/12/punkt/1/ledd/1/" id="paragraf-12-punkt-1-ledd-1">Tilskuddet utbetales under forbehold om korrigering etter at det er foretatt kontroll av Subsidiekontrollen, Fiskeridepartementet eller Riksrevisjonen.</article><article class="legalP" data-absoluteaddress="/paragraf/12/punkt/1/ledd/2/" id="paragraf-12-punkt-1-ledd-2">Den som søker om tilskudd anses samtidig å ha gitt instansene nevnt i første ledd nødvendige fullmakter til å kontrollere de gitte opplysninger.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/12/punkt/2/" id="paragraf-12-punkt-2"><span class="data-originalId">2.</span><article class="legalP" data-absoluteaddress="/paragraf/12/punkt/2/ledd/1/" id="paragraf-12-punkt-2-ledd-1">Uriktige og feilaktige opplysninger kan føre til tap av retten til å motta tilskudd og kan medføre straffeansvar.</article></article></li></ul></article><article class="legalArticle" data-lovdata-URL="LTI/forskrift/1992-05-12-320/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Fiskeridepartementet er klageinstans for enkeltvedtak som treffes i medhold av denne forskrift, jf. § 28 i forvaltningsloven av 10. februar 1967. Eventuelle klager sendes Statens Fiskarbank som forbereder klagen og kommer med tilrådning.</article></article><article class="legalArticle" data-lovdata-URL="LTI/forskrift/1992-05-12-320/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskrift trer i kraft straks. Samtidig oppheves Fiskeridepartementets forskrift av 5. mars 1991 nr. 129, om tilskudd til kondemnering av eldre uhensiktsmessige fartøyer.</article></article></main></body></html>