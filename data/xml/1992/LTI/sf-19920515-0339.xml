<!DOCTYPE html><html lang="no"><head><title>Forskrift til lov om godkjenning og drift av innretninger til bruk i tivoli og fornøyelsesparker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:57</dd><dt class="legacyID">Datokode</dt><dd class="legacyID">FOR-1992-05-15-339</dd><dt class="dokid">DokumentID</dt><dd class="dokid">LTI/forskrift/1992-05-15-339</dd><dt class="ministry">Departement</dt><dd class="ministry"><ul><li>Kommunaldepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 9</dd><dt class="dateInForce">I kraft fra</dt><dd class="dateInForce">1992-05-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-06-07-24/§2</li></ul></dd><dt class="dateOfPublication">Kunngjort</dt><dd class="dateOfPublication">1992-06-05</dd><dt class="title">Tittel</dt><dd class="title">Forskrift til lov om godkjenning og drift av innretninger til bruk i tivoli og fornøyelsesparker.</dd><dt class="refid">RefID</dt><dd class="refid">forskrift/1992-05-15-339</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om godkjenning og drift av innretninger til bruk i tivoli og fornøyelsesparker.<ul class="tocSubUl"><li>Kap 1. Generelt</li><li>Kap 2. Definisjoner</li><li>Kap 3. Sikkerhetsmessig godkjenning. Forholdet til annen lovgivning.</li><li>Kap 4. Utførelse</li><li>Kap 5. Oppføring</li><li>Kap 6. Montering og demontering</li><li>Kap 7. Sikkerhetskontroll</li><li>Kap 8. Rednings- og evakueringsplan</li><li>Kap 9. Drift, tilsyn og vedlikehold</li><li>Kap 10. Dokumentasjon</li><li>Kap 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1992-05-15-339" id="dokument"><h1>Forskrift til lov om godkjenning og drift av innretninger til bruk i tivoli og fornøyelsesparker.</h1><article class="legalP" data-absoluteaddress="/ledd/1/" id="ledd-1">Fastsatt av Kommunaldepartementet 15. mai 1992 i medhold av § 2 tredje ledd i lov av 7. juni 1991 nr. 24 om godkjenning og drift av innretninger til bruk i tivoli og fornøyelsesparker.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-05-15-339/KAPITTEL_1" data-partID="k1"><h2>Kap 1. Generelt</h2><article class="marginIdArticle" data-partID="a1.1" data-absoluteaddress="/kapittel/1/punkt/1/" id="kapittel-1-punkt-1"><span class="data-marginOriginalId">1.1</span><span class="miscHeadline"><i>Virkeområde</i></span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Forskriften er gitt til gjennomføring og utfylling av reglene i lov av 7. juni 1991 nr. 24 om godkjenning og drift av innretninger til bruk i tivoli og fornøyelsesparker (tivoliloven). Forskriften gjelder for konstruksjon, oppføring, vedlikehold, drift og kontroll av tivoliinnretninger i omreisende og permanente anlegg.</article><article class="legalP" data-absoluteaddress="/kapittel/1/punkt/1/ledd/2/" id="kapittel-1-punkt-1-ledd-2">Lov og forskrift gjelder hele landet med unntak av Svalbard.</article></article><article class="marginIdArticle" data-partID="a1.2" data-absoluteaddress="/kapittel/1/punkt/2/" id="kapittel-1-punkt-2"><span class="data-marginOriginalId">1.2</span><span class="miscHeadline"><i>Delegasjon av Kommunaldepartementets myndighet</i></span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1">Departementets myndighet etter følgende paragrafer i loven delegeres i medhold av § 3 annet punktum til Statens bygningstekniske etat (BE):<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/punkt/2/ledd/1/punkt/1/" id="kapittel-1-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/punkt/2/ledd/1/punkt/1/ledd/1/" id="kapittel-1-punkt-2-ledd-1-punkt-1-ledd-1">§ 2 annet ledd annet punktum til ved enkeltvedtak å unnta innretninger helt eller delvis fra lovens virkeområde.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/punkt/2/ledd/1/punkt/2/" id="kapittel-1-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/punkt/2/ledd/1/punkt/2/ledd/1/" id="kapittel-1-punkt-2-ledd-1-punkt-2-ledd-1">§ 4 annet ledd annet punktum til å utstede godkjenning for innretninger. I godkjenningen kan det stilles vilkår som er nødvendige for at innretningen skal tilfredsstille de sikkerhetsmessige krav som følger av regelverket.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/punkt/2/ledd/1/punkt/3/" id="kapittel-1-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/punkt/2/ledd/1/punkt/3/ledd/1/" id="kapittel-1-punkt-2-ledd-1-punkt-3-ledd-1">§ 6 til å utføre kontroll, og gi de pålegg som er nødvendige for gjennomføring av bestemmelsene gitt i og i medhold av denne loven. Denne myndigheten kan BE delegere til andre offentlige eller private faglige sakkyndige (personer eller firma) for et begrenset tidsrom.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/punkt/2/ledd/1/punkt/4/" id="kapittel-1-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/punkt/2/ledd/1/punkt/4/ledd/1/" id="kapittel-1-punkt-2-ledd-1-punkt-4-ledd-1">§ 10 annet ledd til å unnta innretning fra driftstans som nevnt i § 10 første ledd.</article></article></li></ul></article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-05-15-339/KAPITTEL_2" data-partID="k2"><h2>Kap 2. Definisjoner</h2><article class="defaultP">Anlegg – omreisende (mobilt) eller permanent tivoli, fornøyelsespark o.l.</article><article class="defaultP">Tivoliinnretning – innretning til bruk for leke- og fornøyelsesformål i tivoli, fornøyelsespark o.l., f.eks. berg- og dalbane, bilbane, karusell, pariserhjul og andre kjøreinnretninger, skytebane, rutsjebane og andre innretninger</article><article class="defaultP">Eier – den som driver anlegget, enten innretningen m.v. eies eller leies, jf. tivolilovens § 4</article><article class="defaultP">Ansvarlig leder – den eieren har utpekt som ansvarlig for drift, tilsyn og vedlikehold av anlegget, jf. tivolilovens § 5</article><article class="defaultP">Driftsleder – den eieren har utpekt som stedfortreder for ansvarlig leder</article><article class="defaultP">Operatør – den person som har direkte oppsyn med driften av tivoliinnretningen</article><article class="defaultP">Sikkerhetskontroll – kontroll utført av sakkyndig person eller firma som er bemyndiget i henhold til tivolilovens § 3, jf. forskriftens kap 1.2.</article><article class="defaultP">Loggbok – perm med all nødvendig informasjon om innretningen.</article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1992-05-15-339/KAPITTEL_3" data-partID="k3"><h2>Kap 3. Sikkerhetsmessig godkjenning. Forholdet til annen lovgivning.</h2><article class="marginIdArticle" data-partID="a3.1" data-absoluteaddress="/kapittel/3/punkt/1/" id="kapittel-3-punkt-1"><span class="data-marginOriginalId">3.1</span><span class="miscHeadline"><i>Sikkerhetsmessig godkjenning</i></span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">Tivoliinnretningen skal være godkjent før den tas i bruk, jf. lovens § 4. Søknad om sikkerhetsmessig godkjenning sendes vedkommende myndighet.</article><article class="legalP" data-absoluteaddress="/kapittel/3/punkt/1/ledd/2/" id="kapittel-3-punkt-1-ledd-2">Tivoliinnretning produsert i henhold til norsk standard, europeisk standard, harmonisert dokument eller foreløpig europeisk standard, vil tilfredsstille forskriftens krav.</article><article class="legalP" data-absoluteaddress="/kapittel/3/punkt/1/ledd/3/" id="kapittel-3-punkt-1-ledd-3">Før godkjenning gis, skal innretningene være sikkerhetskontrollert. Nødvendige anvisninger for montering, drift, tilsyn, vedlikehold og redning/evakuering skal foreligge og være kontrollert. Om nødvendig kan godkjenningsmyndigheten stille ytterligere vilkår.</article><article class="legalP" data-absoluteaddress="/kapittel/3/punkt/1/ledd/4/" id="kapittel-3-punkt-1-ledd-4">Godkjenning gis for et tidsrom på inntil ett år.</article><article class="legalP" data-absoluteaddress="/kapittel/3/punkt/1/ledd/5/" id="kapittel-3-punkt-1-ledd-5">For omreisende (mobile) tivoli kan det kreves reiseplan for sesongen.</article></article><article class="marginIdArticle" data-partID="a3.2" data-absoluteaddress="/kapittel/3/punkt/2/" id="kapittel-3-punkt-2"><span class="data-marginOriginalId">3.2</span><span class="miscHeadline"><i>Forholdet til annen lovgivning</i></span><article class="legalP" data-absoluteaddress="/kapittel/3/punkt/2/ledd/1/" id="kapittel-3-punkt-2-ledd-1">For permanente innretninger skal gjenpart av søknad om sikkerhetsmessig godkjenning, eller gjenpart av godkjenningen dersom den foreligger, sendes bygningsrådet sammen med den dokumentasjonen som kreves for behandling etter plan- og bygningslovgivningen.</article><article class="legalP" data-absoluteaddress="/kapittel/3/punkt/2/ledd/2/" id="kapittel-3-punkt-2-ledd-2">Omreisende tivoli skal sende melding til bygningsrådet før oppstilling av tivoliinnretning finner sted. Sammen med meldingen skal sendes egenerklæring om (bekreftelse på) at gyldig sikkerhetsmessig godkjenning foreligger.</article><article class="legalP" data-absoluteaddress="/kapittel/3/punkt/2/ledd/3/" id="kapittel-3-punkt-2-ledd-3">Finner myndigheter som utfører kontroll m.v. etter annen lovgivning, forhold som gir grunn til å tro at de er i strid med tivolilovgivningen, skal forholdet snarest mulig meldes til vedkommende myndighet etter tivoliloven.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1992-05-15-339/KAPITTEL_4" data-partID="k4"><h2>Kap 4. Utførelse</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Tivoliinnretning skal være slik konstruert at passasjerene sikres mot fare for å falle av, bli utsatt for slag, komme i klemme eller få annen skade.</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Lydnivået fra tivoliinnretning (L<sub>A</sub> maks) skal ikke overskride 40 dB(A) på nærliggende bebyggelses uteareal eller utenfor vindu i oppholdsrom, undervisningsrom og arbeidsrom. Samme krav til lydnivå gjelder også utenfor vindu i tilsvarende rom som måtte finnes i anlegget.</article><article class="legalP" data-absoluteaddress="/kapittel/4/ledd/3/" id="kapittel-4-ledd-3">Tivoliinnretning skal være konstruert, utført og montert slik at nødvendig kontroll- og vedlikeholdsarbeid samt utskifting av deler kan foretas på en sikker og hensiktsmessig måte.</article><article class="legalP" data-absoluteaddress="/kapittel/4/ledd/4/" id="kapittel-4-ledd-4">Leverandøren skal ha utarbeidet anvisning på norsk for montering/demontering, drift, tilsyn og vedlikehold av tivoliinnretningen.</article><article class="legalP" data-absoluteaddress="/kapittel/4/ledd/5/" id="kapittel-4-ledd-5">Bevegelige innretninger må kunne stoppes under drift. Stopplengden skal være så kort som mulig uten at det går ut over passasjerenes sikkerhet.</article><article class="legalP" data-absoluteaddress="/kapittel/4/ledd/6/" id="kapittel-4-ledd-6">Maskineri og sikkerhetsmessige installasjoner må ikke kunne aktiveres, påvirkes eller berøres på annen måte enn forutsatt.</article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1992-05-15-339/KAPITTEL_5" data-partID="k5"><h2>Kap 5. Oppføring</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Grunnforholdene må være slik at tivoliinnretningen får en stabil plassering.</article><article class="legalP" data-absoluteaddress="/kapittel/5/ledd/2/" id="kapittel-5-ledd-2">Tivoliinnretningene skal plasseres innbyrdes og i forhold til andre konstruksjoner og bygninger på anlegget og i forhold til terreng på en slik måte at på- og avstigning kan foregå sikkert.</article><article class="legalP" data-absoluteaddress="/kapittel/5/ledd/3/" id="kapittel-5-ledd-3">Tivoliinnretning som settes i bevegelse, skal være omgitt av gjerde, rekkverk e.l. avskjerming slik at publikum ikke får adgang til den når den er i bevegelse. Avskjermingen skal dessuten gi tilstrekkelig avstand til å hindre at tilskuere kan komme i berøring med eller falle inn mot innretningen. Høyde og utforming på avskjermingen skal være slik at publikum ikke kan skade seg eller lett kan klatre over.</article><article class="legalP" data-absoluteaddress="/kapittel/5/ledd/4/" id="kapittel-5-ledd-4">Alle arealer og rom som ikke er beregnet for offentlig adgang, skal holdes avstengt og være skiltet.</article><article class="legalP" data-absoluteaddress="/kapittel/5/ledd/5/" id="kapittel-5-ledd-5">Innbyrdes plassering av tivoliinnretninger, bygninger, telt og andre anlegg må være slik at muligheten for brannspredning er liten, og slik at atkomsten til de enkelte deler av anlegget for brann- og ambulansevogner ikke hindres.</article><article class="legalP" data-absoluteaddress="/kapittel/5/ledd/6/" id="kapittel-5-ledd-6">Det må sørges for nødvendig brannslokkeutstyr.</article><article class="legalP" data-absoluteaddress="/kapittel/5/ledd/7/" id="kapittel-5-ledd-7">Oppføring skal også skje i samsvar med annen lovgivning.</article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1992-05-15-339/KAPITTEL_6" data-partID="k6"><h2>Kap 6. Montering og demontering</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Anleggets eier er ansvarlig for at montering og demontering av tivoliinnretning blir utført i henhold til leverandørens anvisning og eventuelle vilkår i den sikkerhetsmessige godkjenningen.</article><article class="legalP" data-absoluteaddress="/kapittel/6/ledd/2/" id="kapittel-6-ledd-2">Montering og demontering skal foregå under oppsyn av driftsleder, som skal kvittere for dette i innretningens driftsjournal.</article><article class="legalP" data-absoluteaddress="/kapittel/6/ledd/3/" id="kapittel-6-ledd-3">Ved montering skal det kontrolleres at alle komponenter som er av særlig betydning for sikkerheten, er uten mangler og blir riktig montert. Ved demontering skal det kontrolleres at slike komponenter er uten farlig slitasje og at de ellers ikke har mangler.</article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1992-05-15-339/KAPITTEL_7" data-partID="k7"><h2>Kap 7. Sikkerhetskontroll</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Tivoliinnretninger skal kontrolleres og prøves før det gis sikkerhetsmessig godkjenning, etter større reparasjoner, etter ombygninger og utskiftinger, og etter ulykker.</article><article class="legalP" data-absoluteaddress="/kapittel/7/ledd/2/" id="kapittel-7-ledd-2">Sikkerhetskontroll kan også foretas under drift med de intervaller som vedkommende myndighet til enhver tid bestemmer. Det kan også foretas sikkerhetskontroll ved stikkprøver av anlegg i drift.</article><article class="legalP" data-absoluteaddress="/kapittel/7/ledd/3/" id="kapittel-7-ledd-3">Den som har utført sikkerhetskontroll, kvitterer i loggboka og gjør anmerkninger om eventuelle uregelmessigheter og feil. Oppdager han feil eller mangler av betydning for personsikkerheten, kan han straks sette innretningen ut av drift med pålegg om utbedring innen fastsatt frist. I slike tilfelle skal eieren rapportere til vedkommende myndighet om den utbedring som er foretatt, før innretningen igjen settes i drift.</article></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1992-05-15-339/KAPITTEL_8" data-partID="k8"><h2>Kap 8. Rednings- og evakueringsplan</h2><article class="legalP" data-absoluteaddress="/kapittel/8/ledd/1/" id="kapittel-8-ledd-1">For tivoliinnretning hvor passasjerene i tilfelle driftstans er avhengige av hjelp for å kunne evakuere, skal det foreligge en plan for redning og evakuering av passasjerene. Nødvendig utstyr skal være på plass og beredskap etablert, slik at passasjerene kan evakueres fra tivoliinnretningen innen rimelig tid.</article><article class="legalP" data-absoluteaddress="/kapittel/8/ledd/2/" id="kapittel-8-ledd-2">Det skal også foreligge plan for beredskap, evakuering og slokking i tilfelle brann i anlegget.</article></section><section class="section" data-name="kap9" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1992-05-15-339/KAPITTEL_9" data-partID="k9"><h2>Kap 9. Drift, tilsyn og vedlikehold</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Anleggets eier skal sørge for sikkerhetsmessig forsvarlig drift, tilsyn og vedlikehold i henhold til leverandørens driftsinstruks og eventuelle vilkår i den sikkerhetsmessige godkjenningen for den enkelte tivoliinnretning, jf. tivolilovens § 5.</article><article class="legalP" data-absoluteaddress="/kapittel/9/ledd/2/" id="kapittel-9-ledd-2">Ethvert anlegg skal ha ansvarlig leder og driftsleder. En av disse skal alltid være tilstede når anlegget er i drift. De skal ha nødvendige personlige egenskaper, faglige kvalifikasjoner og tilstrekkelig erfaring til å lede driften. Skriftlig dokumentasjon på hvem disse er skal alltid være tilgjengelig på anlegget, jf. tivolilovens § 5.</article><article class="legalP" data-absoluteaddress="/kapittel/9/ledd/3/" id="kapittel-9-ledd-3">Skifte av anleggseier skal meldes til godkjenningsmyndigheten.</article><article class="legalP" data-absoluteaddress="/kapittel/9/ledd/4/" id="kapittel-9-ledd-4">Det skal alltid være et tilstrekkelig antall kvalifisert driftspersonale på den enkelte tivoliinnretningen. Bare det personalet som tjenestegjør ved innretningen, skal oppholde seg i kontrollrom, ved betjeningsutstyr o.l.</article><article class="legalP" data-absoluteaddress="/kapittel/9/ledd/5/" id="kapittel-9-ledd-5">En av driftspersonalet på innretningen (normalt operatøren) skal til enhver tid være ansvarlig for at instrukser for drift blir fulgt, og at driftsjournalen blir ført. Vedkommende skal være minst 18 år gammel og ha nødvendige personlige egenskaper for å kunne forestå driften av innretningen. Vedkommende må ha fått nødvendig opplæring, ha erfaring i arbeidet og ha kontrollert at øvrig driftspersonale har forstått sine oppgaver.</article><article class="legalP" data-absoluteaddress="/kapittel/9/ledd/6/" id="kapittel-9-ledd-6">For enkelte anleggstyper kan det kreves at driftspersonalet har bestått godkjente prøver.</article><article class="legalP" data-absoluteaddress="/kapittel/9/ledd/7/" id="kapittel-9-ledd-7">Oppdages feil eller mangler på en innretning som kan ha betydning for personsikkerheten, skal innretningen straks settes ut av drift.</article><article class="legalP" data-absoluteaddress="/kapittel/9/ledd/8/" id="kapittel-9-ledd-8">Tilsyn og vedlikehold skal utføres av kvalifisert personale.</article></section><section class="section" data-name="kap10" data-section-type="default" data-absoluteaddress="/kapittel/10/" id="kapittel-10" data-lovdata-URL="LTI/forskrift/1992-05-15-339/KAPITTEL_10" data-partID="k10"><h2>Kap 10. Dokumentasjon</h2><article class="legalP" data-absoluteaddress="/kapittel/10/ledd/1/" id="kapittel-10-ledd-1">Enhver tivoliinnretning skal ha egen loggbok. Loggboka skal inneholde alle data om innretningen fra den ble levert fra produsent frem til dags dato. Alt teknisk underlag, deriblant statiske og dynamiske beregninger, el-skjema og hydraulikk-/pneumatikkskjema, samt monterings-, drifts- og vedlikeholdsinstrukser skal være samlet i loggboka.</article><article class="legalP" data-absoluteaddress="/kapittel/10/ledd/2/" id="kapittel-10-ledd-2">Loggboka skal inneholde driftsjournal, og skal til en hver tid være tilgjengelig for offentlige myndigheter.</article><article class="legalP" data-absoluteaddress="/kapittel/10/ledd/3/" id="kapittel-10-ledd-3">Alt tilsyn, vedlikehold og alle reparasjoner skal registreres i boka. Det samme gjelder rapporter fra sikkerhetskontroller samt gitte tillatelser.</article><article class="legalP" data-absoluteaddress="/kapittel/10/ledd/4/" id="kapittel-10-ledd-4">I loggboka skal det gjøres merknader om alle uregelmessigheter, feil, driftstans og personskader i forbindelse med innretningen.</article><article class="legalP" data-absoluteaddress="/kapittel/10/ledd/5/" id="kapittel-10-ledd-5">Innholdet skal ordnes i kronologisk orden og nummereres.</article><article class="legalP" data-absoluteaddress="/kapittel/10/ledd/6/" id="kapittel-10-ledd-6">Tivoliinnretning skal være merket med produsentens navn og adresse, typebetegnelse, fabrikasjonsnummer, produksjonsår og maksimal last/maksimalt antall passasjerer.</article></section><section class="section" data-name="kap11" data-section-type="default" data-absoluteaddress="/kapittel/11/" id="kapittel-11" data-lovdata-URL="LTI/forskrift/1992-05-15-339/KAPITTEL_11" data-partID="k11"><h2>Kap 11. Ikrafttreden</h2><article class="legalP" data-absoluteaddress="/kapittel/11/ledd/1/" id="kapittel-11-ledd-1">Forskriften trer i kraft 15. mai 1992.<br />Utgiver: Justis- og politidepartementet</article></section></main></body></html>