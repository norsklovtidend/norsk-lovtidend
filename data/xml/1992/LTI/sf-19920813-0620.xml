<!DOCTYPE html><html lang="no"><head><title>Forskrift om megling i konfliktråd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">FOR-1992-08-13-620</dd><dt class="dokid">DokumentID</dt><dd class="dokid">LTI/forskrift/1992-08-13-620</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 17</dd><dt class="dateInForce">I kraft fra</dt><dd class="dateInForce">1992-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-03-15-3/§3</li></ul></dd><dt class="dateOfPublication">Kunngjort</dt><dd class="dateOfPublication">1992-09-16</dd><dt class="title">Tittel</dt><dd class="title">Forskrift om megling i konfliktråd.</dd><dt class="miscInformation">Annet om dokumentet</dt><dd class="miscInformation">Fastsatt ved Regjeringens res. 13. august 1992 i medhold av lov 15. mars 1991 nr. 3 om megling i konfliktråd § 3. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1992-08-13-620</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om megling i konfliktråd.<ul class="tocSubUl"><li>I. Konfliktrådenes organisasjon mm<ul class="tocSubUl"><li>§ 1. Konfliktrådets oppgaver og formål</li><li>§ 2. Organisering</li><li>§ 3. Drift</li><li>§ 4. Instruksjon, tilsyn og faglig veiledning</li><li>§ 5. Konfliktrådslederen</li><li>§ 6. Utvalg av meglere</li></ul></li><li>II. Generelt om behandling av sak i konfliktråd<ul class="tocSubUl"><li>§ 7. Hvilke saker konfliktrådet skal behandle</li><li>§ 8. Samtykke fra partene og verge</li><li>§ 9. Hvilket konfliktråd skal behandle saken</li><li>§ 10. Behandling av saker som overføres fra påtalemyndigheten (straffesaker)</li><li>§ 11. Behandling av saker som bringes inn av partene mm (sivile saker)</li><li>§ 12. Forberedelse til megling</li><li>§ 13. Meglingen</li><li>§ 14. Formkrav til avtalen</li><li>§ 15. Godkjennelse og angrefrist</li></ul></li><li>III. Særregler for straffesaker overført fra påtalemyndigheten<ul class="tocSubUl"><li>§ 16. Melding om inngått avtale</li><li>§ 17. Melding om oppfylt avtale</li><li>§ 18. Melding om brudd på avtale</li><li>§ 19. Ny megling</li></ul></li><li>IV. Forskjellige bestemmelser<ul class="tocSubUl"><li>§ 20. Klage</li><li>§ 21. Arkivering av saker</li><li>§ 22. Rett til tolk</li><li>§ 23. Godtgjørelse til partene for utgifter ved meglingen</li></ul></li><li>V. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1992-08-13-620" id="dokument"><h1>Forskrift om megling i konfliktråd.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-08-13-620/KAPITTEL_1" data-partID="k1"><h2>I. Konfliktrådenes organisasjon mm</h2><article class="legalArticle" data-lovdata-URL="LTI/forskrift/1992-08-13-620/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Konfliktrådets oppgaver og formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Konfliktrådet har til oppgave å megle i konflikter som oppstår på grunn av at en eller flere personer har påført andre en skade, et tap eller annen krenkelse. Konfliktrådsmegling skal være et alternativ til vanlig strafferettslig behandling og til løsning av andre konflikter, ved at partene selv aktivt bidrar til å finne en løsning, hvor det tas hensyn til både skadevolderens og skadelidtes forhold.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Konfliktrådet skal gjennom sitt virke styrke lokalsamfunnets mulighet til selv å ta seg av lettere lovbrudd og andre konflikter, og der igjennom også bidra til å forebygge kriminalitet.</article></article><article class="legalArticle" data-lovdata-URL="LTI/forskrift/1992-08-13-620/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Organisering</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Kommunen er ansvarlig for opprettelse og administrasjon av konfliktråd, jf lov om megling i konfliktråd § 2. Konfliktråd i fellesskap mellom flere kommuner (interkommunalt konfliktråd) kan etableres innen samme fylke. En av kommunene skal i tilfelle utgjøre vertskommunen. En kommune kan også inndeles i flere konfliktrådskretser når det finnes hensiktsmessig. Justis- og politidepartementet og fylkesmannen gir retningslinjer om etablering og inndeling av konfliktråd.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Konfliktrådet utgjør et eget organ i kommunen. Virksomheten kan organiseres på den måte kommunen finner hensiktsmessig, innenfor de rammer og retningslinjer Justis- og politidepartementet fastsetter i henhold til lov og forskrift, og i samsvar med lovens formål.</article></article><article class="legalArticle" data-lovdata-URL="LTI/forskrift/1992-08-13-620/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Drift</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Justis- og politidepartementet er ansvarlig for utgifter knyttet til driften etter nærmere bestemmelser gitt av departementet og etter avtaler mellom Justis- og politidepartementet og kommunene.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Fylkesmannen fordeler midler til drift i henhold til departementets nærmere bestemmelser.</article></article><article class="legalArticle" data-lovdata-URL="LTI/forskrift/1992-08-13-620/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Instruksjon, tilsyn og faglig veiledning</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Konfliktrådet kan ikke gis instruksjon om avgjørelsen i en sak. Justis- og politidepartementet kan gi nærmere bestemmelser om saksbehandlingen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Fylkesmannen fører tilsyn med at konfliktrådets virksomhet utøves i samsvar med fastsatte lover og regler.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Justis- og politidepartementet er overordnet ansvarlig for faglig veiledning og opplæring. Det kan etableres et kompetansesenter til å bistå i dette. Fylkesmannen skal bistå i å administrere og legge forholdene til rette for opplæringsvirksomhet.</article></article><article class="legalArticle" data-lovdata-URL="LTI/forskrift/1992-08-13-620/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Konfliktrådslederen</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Kommunen skal ansette eller utpeke en konfliktrådsleder til å administrere konfliktrådets virksomhet. Ved felles konfliktråd mellom flere kommuner (interkommunalt konfliktråd) ansettes konfliktrådslederen av vertskommunen. Kommunen fastsetter godtgjørelse til lederen i henhold til det kommunale regulativ, innenfor budsjettrammene som fastsettes av Justis- og politidepartementet og fylkesmannen.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Justis- og politidepartementet fastsetter faglig rammeinstruks for konfliktrådslederne.</article></article><article class="legalArticle" data-lovdata-URL="LTI/forskrift/1992-08-13-620/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Utvalg av meglere</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Det skal være et utvalg av konfliktrådsmeglere for hver kommune. Meglerne bør ha spesiell interesse for vervet og må være egnet til meglingsrollen. Konfliktrådslederen fastsetter antallet meglere. Oppnevning foretas hvert annet år for halvparten av meglerne, og slik at en av oppnevningene skjer i samme år som kommunevalget. Utvalget kan suppleres i perioden.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">De ledige vervene skal normalt kunngjøres og interesserte skal inngi skriftlig søknad til konfliktrådslederen. Konfliktrådslederen skal forberede saken og kan gi forslag over søkere som bør vurderes nærmere.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Meglerne oppnevnes av et oppnevningsutvalg bestående av en representant utpekt av kommunestyret i den kommune valget gjelder, en representant fra politiet samt konfliktrådslederen. Ved uenighet avgjøres oppnevningen av meglere ved alminnelig flertall. Ved stemmelikhet er konfliktrådslederens stemme utslagsgivende.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Meglerne gis godtgjøring og refusjon av utgifter etter satser som fastsettes av departementet.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-08-13-620/KAPITTEL_2" data-partID="k2"><h2>II. Generelt om behandling av sak i konfliktråd</h2><article class="legalArticle" data-lovdata-URL="LTI/forskrift/1992-08-13-620/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Hvilke saker konfliktrådet skal behandle</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Konfliktrådet skal behandle:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">straffesaker som oversendes av påtalemyndigheten,</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">andre saker som det finner egnet (jf § 1), herunder lovbrudd av mindre alvorlig art. Saken kan bringes inn av den eller de som forholdet gjelder (eventuelt verge) eller av en offentlig etat, jf § 8.</article></article></li></ul></article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Partene skal ikke betale gebyr.</article></article><article class="legalArticle" data-lovdata-URL="LTI/forskrift/1992-08-13-620/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Samtykke fra partene og verge</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Megling i konfliktråd krever partenes samtykke. Er en part under 18 år, kreves også samtykke fra vergen. I sivile saker kan vergens samtykke unnlates når den mindreårige kan inngå avtale på egenhånd i henhold til vergemålsloven og konflikrådslederen eller megleren dersom han er overlatt saken, finner det ubetenkelig.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">I saker som bringes inn av påtalemyndigheten eller av en offentlig etat, skal samtykke normalt foreligge før saken sendes til konfliktrådet. Konfliktrådslederen eller en megler kan bistå i å innhente partenes og vergens samtykke.</article></article><article class="legalArticle" data-lovdata-URL="LTI/forskrift/1992-08-13-620/§9" data-name="§9" data-partID="§9" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Hvilket konfliktråd skal behandle saken</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">I saker som overføres fra påtalemyndigheten, beslutter påtalemyndigheten hvilket konfliktråd som skal behandle saken. Konfliktrådet kan i særlige tilfelle avtale med påtalemyndigheten at saken skal overføres til et annet konfliktråd.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Sivilt innbrakte saker behandles som regel av konfliktrådet i den kommune eller eventuelt konfliktrådskretsen i kommunen hvor den påklagede bor eller oppholder seg. Er det flere påklagede, bør saken som regel behandles der hvor de fleste påklagede, eller partene hvis forholdet står likt, bor eller oppholder seg. For øvrig avgjøres spørsmålet etter hva konfliktrådene finner mest hensiktsmessig. Partenes syn skal tillegges vekt. Er konfliktrådene uenig seg imellom om hvor saken skal behandles, kan spørsmålet avgjøres av fylkesmannen.</article></article><article class="legalArticle" data-lovdata-URL="LTI/forskrift/1992-08-13-620/§10" data-name="§10" data-partID="§10" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av saker som overføres fra påtalemyndigheten (straffesaker)</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Når påtalemyndigheten har overført en straffesak til megling i konfliktrådet, skal konfliktrådet ta saken til behandling så snart som mulig. Megling bør så vidt mulig finne sted innen to uker.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Dersom megling eller avtale ikke kommer i stand, skal saken straks og normalt senest innen 3 måneder fra oversendelsen tilbakesendes politikammeret, med opplysning om hvorfor megling eller avtale ikke har kommet i stand. Partene skal samtidig gis melding. Dersom saken krever utsettelse, skal politikammeret i stedet gis underretning om når saken forventes å bli behandlet.</article></article><article class="legalArticle" data-lovdata-URL="LTI/forskrift/1992-08-13-620/§11" data-name="§11" data-partID="§11" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Behandling av saker som bringes inn av partene mm (sivile saker)</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">I saker som bringes inn av partene eller andre etater enn påtalemyndigheten (sivile saker), avgjør konfliktrådslederen om saken egner seg for konfliktrådsbehandling, jf § 7.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Konfliktrådet kan behandle deler av et saksforhold når det finnes hensiktsmessig. En sak med flere skadevoldere kan behandles delvis eller til ulik tid.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Saken skal tas til behandling så snart som mulig.</article></article><article class="legalArticle" data-lovdata-URL="LTI/forskrift/1992-08-13-620/§12" data-name="§12" data-partID="§12" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Forberedelse til megling</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Konfliktrådslederen utpeker en megler til den enkelte sak. Når det finnes hensiktsmessig, kan det utpekes flere meglere til å assistere.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Etter journalføring og eventuell annen innledende behandling overlates saken til megleren, som så snart råd er skal ta kontakt med partene og eventuelt verge for å avtale megling og om nødvendig innhente samtykke, jf § 8. Partene skal orienteres om hva konfliktrådsmeglingen innebærer. Om nødvendig kan partene gis en kort frist til å godta megling eller tidspunktet for meglingsmøtet.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Dersom en part er under 18 år skal vergen varsles om meglingsmøtet, med opplysning om at vergen har rett til å være tilstede. I sivile saker kan dette likevel unnlates når det ikke finnes nødvendig å innhente samtykke etter reglene i § 8. Er en verge som er varslet og som ønsker å være tilstede forhindret fra å møte, skal meglingsmøtet normalt utsettes og det skal gjøres avtale om nytt tidspunkt så snart som mulig.</article></article><article class="legalArticle" data-lovdata-URL="LTI/forskrift/1992-08-13-620/§13" data-name="§13" data-partID="§13" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Meglingen</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Megling kan foregå på ethvert sted som finnes hensiktsmessig, men normalt ikke på noen av partenes bopel eller eiendom.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Partene skal selv søke å komme frem til en løsning. Megleren kan bidra ved å foreslå mulige løsninger og gi forslag til avtale.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Partene kan gjøre avtale om erstatning i penger eller naturalytelser. En sak kan også gjøres opp uten at det forutsettes noen ytelser.</article></article><article class="legalArticle" data-lovdata-URL="LTI/forskrift/1992-08-13-620/§14" data-name="§14" data-partID="§14" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Formkrav til avtalen</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">I saker overført fra påtalemyndigheten, skal en eventuell avtale settes opp skriftlig av megleren og undertegnes av partene. I sivile saker bør tilsvarende gjøres når ikke annet finnes hensiktsmessig.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">En avtale som forutsetter en ytelse til den skadelidte, skal fastsette omfanget av ytelsen og forfallstid. Det skal videre fastsettes om avtalen representerer det endelige oppgjør mellom partene.</article><article class="legalP" data-absoluteaddress="/kapittel/2/paragraf/8/ledd/3/" id="kapittel-2-paragraf-8-ledd-3">Er en part umyndig, skal avtalen godkjennes av vergen. Godkjennelsen skal så vidt mulig skje skriftlig. I sivile saker kan godkjennelse unnlates når vergens samtykke ikke anses for å være nødvendig etter vergemålslovens bestemmelser.</article></article><article class="legalArticle" data-lovdata-URL="LTI/forskrift/1992-08-13-620/§15" data-name="§15" data-partID="§15" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Godkjennelse og angrefrist</span></h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">I saker som er overført fra påtalemyndigheten, skal en avtale som i urimelig grad favoriserer den ene av partene, eller er uheldig av andre tungtveiende grunner, skal megleren nekte å godkjenne avtalen. Ellers avsluttes meglingen med at megleren skriftlig godkjenner avtalen. Er det oppnevnt flere meglere etter § 12, kan den enkelte megler når det finnes hensiktsmessig godkjenne avtalen overfor de parter vedkommende særlig har meglet for. Ellers godkjenner den hovedansvarlige megleren avtalene.</article><article class="legalP" data-absoluteaddress="/kapittel/2/paragraf/9/ledd/2/" id="kapittel-2-paragraf-9-ledd-2">Bestemmelsen i første ledd gjelder tilsvarende i sivile saker, dog slik at skriftlig godkjenning ikke er påkrevet. Partene skal gjøres oppmerksom på at godkjennelsen ikke har selvstendig rettslig virkning.</article><article class="legalP" data-absoluteaddress="/kapittel/2/paragraf/9/ledd/3/" id="kapittel-2-paragraf-9-ledd-3">I saker som er overført fra påtalemyndigheten, kan hver av partene trekke seg fra avtalen ved å gi beskjed til konfliktrådet innen en uke etter at den er godkjent av megleren. Dette gjelder likevel ikke en avtale som er oppfylt. Tilsvarende rettighet kan partene oppfordres til å gjøre avtale om i sivile saker.</article><article class="legalP" data-absoluteaddress="/kapittel/2/paragraf/9/ledd/4/" id="kapittel-2-paragraf-9-ledd-4">Partene skal skriftlig opplyses om angrefristen og om konsekvensene av at avtalen ikke overholdes.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1992-08-13-620/KAPITTEL_3" data-partID="k3"><h2>III. Særregler for straffesaker overført fra påtalemyndigheten</h2><article class="legalArticle" data-lovdata-URL="LTI/forskrift/1992-08-13-620/§16" data-name="§16" data-partID="§16" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Melding om inngått avtale</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Når fristen etter § 15 tredje ledd er utløpt, skal konfliktrådet sende sakens dokumenter til politikammeret med opplysning om det er inngått en godkjent avtale mellom partene. Et eksemplar av avtalen skal vedlegges.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Konfliktrådet skal beholde et eksemplar av avtalen.</article></article><article class="legalArticle" data-lovdata-URL="LTI/forskrift/1992-08-13-620/§17" data-name="§17" data-partID="§17" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Melding om oppfylt avtale</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Partene skal gi melding til konfliktrådet når avtalen er oppfylt. Dersom slik melding ikke gis i rimelig tid etter den avtalte oppfyllelsesfristens utløp, skal konfliktrådslederen innhente melding fra partene.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Konfliktrådslederen skal straks sende skriftlig melding om at avtalen er oppfylt til politikammeret.</article></article><article class="legalArticle" data-lovdata-URL="LTI/forskrift/1992-08-13-620/§18" data-name="§18" data-partID="§18" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Melding om brudd på avtale</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Parten(e) skal gi melding til konfliktrådet om brudd på en inngått avtale. Konfliktrådet skal om mulig innhente den annen parts syn.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Dersom det ikke kommer til ny megling, jf § 19, eller annen enighet mellom partene om nye vilkår, skal det gis melding om bruddet til politikammeret. Konfliktrådet skal vedlegge en innstilling om hvorfor avtalen er brutt og om andre relevant opplysninger, og om partene mener dette bør få konsekvenser.</article></article><article class="legalArticle" data-lovdata-URL="LTI/forskrift/1992-08-13-620/§19" data-name="§19" data-partID="§19" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ny megling</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Dersom avtalen viser seg vanskelig å oppfylle eller særlige forhold gjør avtalen urimelig eller avtalen er brutt av andre grunner, kan det gis anledning til ny megling. Er det gitt melding til påtalemyndigheten om brudd, jf § 18, skal det også gis melding om den nye meglingens utfall.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1992-08-13-620/KAPITTEL_4" data-partID="k4"><h2>IV. Forskjellige bestemmelser</h2><article class="legalArticle" data-lovdata-URL="LTI/forskrift/1992-08-13-620/§20" data-name="§20" data-partID="§20" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Klage</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Konfliktrådets beslutninger kan ikke påklages til et annet forvaltningsorgan.</article></article><article class="legalArticle" data-lovdata-URL="LTI/forskrift/1992-08-13-620/§21" data-name="§21" data-partID="§21" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Arkivering av saker</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Samtlige dokumenter som ikke tilbakesendes påtalemyndigheten og kopi av inngåtte avtaler, skal arkiveres forsvarlig og oppbevares i minst ti år.</article></article><article class="legalArticle" data-lovdata-URL="LTI/forskrift/1992-08-13-620/§22" data-name="§22" data-partID="§22" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Rett til tolk</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Partene har rett til uten kostnad å la seg bistå av tolk etter nærmere regler som departementet fastsetter.</article></article><article class="legalArticle" data-lovdata-URL="LTI/forskrift/1992-08-13-620/§23" data-name="§23" data-partID="§23" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Godtgjørelse til partene for utgifter ved meglingen</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Departementet kan gi bestemmelser om godtgjøring til partene for særlige utgifter pådratt i forbindelse med meglingen.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1992-08-13-620/KAPITTEL_5" data-partID="k5"><h2>V. Ikrafttredelse</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Forskriften trer i kraft 1. september 1992.</article></section></main></body></html>