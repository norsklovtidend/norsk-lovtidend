<!DOCTYPE html><html lang="no"><head><title>Forskrift om endring i forskrift om hindring av forurensning fra skip m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:19</dd><dt class="legacyID">Datokode</dt><dd class="legacyID">FOR-1992-09-16-680</dd><dt class="dokid">DokumentID</dt><dd class="dokid">LTI/forskrift/1992-09-16-680</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 19</dd><dt class="dateInForce">I kraft fra</dt><dd class="dateInForce">1992-10-16</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-06-16-1122</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7</li><li>lov/1903-06-09-7/§1</li><li>lov/1903-06-09-7/§114</li><li>lov/1903-06-09-7/§117</li><li>lov/1903-06-09-7/§118</li><li>lov/1903-06-09-7/§119</li><li>forskrift/1980-01-08-1</li></ul></dd><dt class="dateOfPublication">Kunngjort</dt><dd class="dateOfPublication">1992-10-15</dd><dt class="title">Tittel</dt><dd class="title">Forskrift om endring i forskrift om hindring av forurensning fra skip m.m.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 16. september 1992 med hjemmel i lov av 9. juni 1903 nr. 7 om Statskontrol med Skibes Sjødygtighed §§ 1, 114, 117, 118 og 119, jfr. kgl. res. av 12. oktober 1979 og delegeringsvedtak av 8. januar 1980.</dd><dt class="refid">RefID</dt><dd class="refid">forskrift/1992-09-16-680</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om hindring av forurensning fra skip m.m.<ul class="tocSubUl"><li>I<ul class="tocSubUl"><li>§ 4-1. Definisjoner</li><li>§ 4-2. Anvendelse</li><li>§ 4-3. Pakking</li><li>§ 4-4. Merking og merkelapper</li><li>§ 4-5. Dokumentasjon</li><li>§ 4-6. Stuing</li><li>§ 4-7. Mengdebegrensninger</li><li>§ 4-8. Utslipp av forurensende stoffer</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1992-09-16-680" id="dokument"><h1>Forskrift om endring i forskrift om hindring av forurensning fra skip m.m.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-09-16-680/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 16. juni 1983 nr. 1122 om hindring av forurensning fra skip m.m. er foretatt følgende endring:</article> <article class="defaultP" margin-top="true">§ 2-1 nr. 5 (innledningen) skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Spesielle områder betyr: Middelhavsområdet, Østersjøområdet, Svartehavsområdet, Rødehavsområdet, Gulfområdet, Adenbukta og Antarktis som er definert som følger:</article> <article class="defaultP" margin-top="true">§ 2-1 nr. 5.4. skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Rødehavsområdet omfatter selve Rødehavet inklusive Suez-bukten og Akaba-bukten avgrenset i sør ved en rett linje mellom Ras si Ane (12°8,5'N, 43°19,6'Ø) og Husn Murad (12°40,4'N, 43°30,2'Ø).</article> <article class="defaultP" margin-top="true">§ 2-1 nr. 5.5. skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Gulf-området omfatter havområdet nord-vest om en rett linje mellom Ras al Hadd (22°30'N, 59°48'Ø) og Ras al Fasteh (25°04'N, 61°25'Ø).</article> <article class="defaultP" margin-top="true">Ny § 2-1 nr. 5.6. skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Adenbukta omfatter den delen av Adenbukta mellom Rødehavet og Det arabiske hav avgrenset i vest ved en rett linje mellom Ras si Ane (12°28,5'N, 43°19,6'Ø) og Husn Murad (12°40,4'N, 43°30,2'Ø) og i øst ved en rett linje mellom Ras Asir (11°50'N, 51°16,9'Ø) og Ras Fartak (15°35'N, 52°13,8'Ø).</article> <article class="defaultP" margin-top="true">Ny § 2-1 nr. 5.7. skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Antarktisområdet omfatter havområdet syd for 60°S.</article> <article class="defaultP" margin-top="true">§ 2-5 nr. 4.1. skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Ethvert utslipp i sjøen av olje eller oljeholdig blanding fra ethvert oljetankskip og ethvert skip på 400 brt. og derover som ikke er et olje tankskip er forbudt når skipet befinner seg i et spesielt område. I Antarktisområdet er ethvert utslipp fra ethvert skip forbudt.</article> <article class="defaultP" margin-top="true">§ 2-5 nr. 4.2. skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Med unntak av det som er bestemt i nr. 4.1. vedrørende Antarktis, skal ethvert utslipp i sjøen av olje eller oljeholdig blanding fra skip på mindre enn 400 brt. som ikke er et oljetankskip, være forbudt når skipet befinner seg i et spesielt område, unntatt når oljeinnholdet i utslippet uten fortynning ikke overstiger 15 ppm, eller alternativt når alle de følgende betingelser er oppfylt:</article> <article class="defaultP" margin-top="true">§ 2-5 nr. 6 skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Alle norskregistrerte skip som skal inn i Antarktisområdet skal være utstyrt med en tank eller tanker med tilstrekkelig kapasitet til å oppbevare oljerester (sludge), forurensede ballastrester, vaskevann etter tankspyling, og andre oljerester og blandinger fra opphold i området, og ha arrangementer for overføring av slikt oljeholdig avfall til mottakeranlegg.</article> <article class="defaultP" margin-top="true">Ny § 2-5 nr. 7 skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Intet utslipp skal inneholde kjemikalier eller andre stoffer i mengder eller konsentrasjoner som er skadelige for det marine miljø, eller tilsettes kjemikalier eller andre stoffer for å omgå betingelsene for utslipp spesifisert i denne paragraf.</article> <article class="defaultP" margin-top="true">Kapittel IV skal lyde:</article><article class="defaultP"><i>Kapittel IV. Regler om hindring av forurensning fra skadelige forurensende stoffer som transporteres i pakket form</i></article><article class="legalArticle" data-lovdata-URL="LTI/forskrift/1992-09-16-680/§4-1" data-name="§4-1" data-partID="§4-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">I dette kapitlet betyr:</article><article class="defaultP"><i>SOLAS-74:</i> Den internasjonale konvensjon om sikkerhet for menneskeliv til sjøs (The International Convention for the Safety Of Life At Sea) 1974 med senere endringer og tilføyelser.</article><article class="defaultP"><i>IMDG-koden:</i> IMOs kode for pakket farlig gods (International Maritime Dangerous Goods Code).</article><article class="defaultP"><i>Forurensende stoffer:</i> Skadelige stoffer som er merket som MARINE POLLUTANTS i IMDG-koden. Veiledende for de stoffer som omfattes er at de:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">Bioakkumulerer i betydelig grad og er kjent for å skape en risiko for det marine miljø eller den menneskelig helse, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">bioakkumulerer og innebærer en risiko for marine organismer eller for menneskelig helse og har kort oppløsningstid på en uke eller mindre, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">frembringer trolig forgiftning i mat fra havet, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/1/punkt/4/" id="kapittel-1-paragraf-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/1/punkt/4/ledd/1/" id="kapittel-1-paragraf-1-ledd-1-punkt-4-ledd-1">meget giftig for det marine liv (definert som LC<sub>50</sub> /96 timer mindre enn 1 ppm). En konsentrasjon av stoffet mindre enn 1 del for hver million del vann, vil innen 96 timer drepe 50% av organismene som utsettes for stoffet.</article></article></li></ul></article><article class="defaultP"><i>Pakket form:</i> Innpakning som er spesielt beregnet for skadelige stoffer i IMDG-koden.</article><article class="defaultP"><i>Dokument:</i> Dokument som nevnt i § 4-5 inkluderer også elektroniske data til hjelp for papirdokumentasjon.</article></article><article class="legalArticle" data-lovdata-URL="LTI/forskrift/1992-09-16-680/§4-2" data-name="§4-2" data-partID="§4-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Anvendelse</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Dersom ikke annet er uttrykkelig bestemt, skal dette kapittel gjelde for alle skip som transporterer forurensende stoffer i pakket form. I tillegg skal tomme beholdere/innpakninger som tidligere har vært brukt til transport av forurensende stoffer, selv behandles som forurensende stoffer, med mindre tilstrekkelige sikkerhetstiltak er gjennomført for å sikre at de ikke inneholder noen rester som representerer noen risiko for forurensning av det marine miljø. Kravene i dette kapittel gjelder ikke forråd og utstyr om bord i skip.</article></article><article class="legalArticle" data-lovdata-URL="LTI/forskrift/1992-09-16-680/§4-3" data-name="§4-3" data-partID="§4-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Pakking</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Innpakningen skal være slik at den gjør risikoen for forurensning av det marine miljø så liten som mulig, sett i forhold til innholdet i pakken. Kravene for hvert stoff i IMDG-koden skal være oppfylt.</article></article><article class="legalArticle" data-lovdata-URL="LTI/forskrift/1992-09-16-680/§4-4" data-name="§4-4" data-partID="§4-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Merking og merkelapper</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/4/punkt/1/" id="kapittel-1-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/4/punkt/1/ledd/1/" id="kapittel-1-paragraf-4-punkt-1-ledd-1">Pakker som inneholder et forurensende stoff skal varig merkes med korrekt teknisk betegnelse (ikke bare varebetegnelse), og skal også varig merkes, eventuelt med merkelapp, at innholdet forurenser det marine miljø. Slik identifikasjon skal suppleres der det er mulig på annen måte, f.eks. ved bruk av Forente Nasjoners nummer (UN-number).</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/4/punkt/2/" id="kapittel-1-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/4/punkt/2/ledd/1/" id="kapittel-1-paragraf-4-punkt-2-ledd-1">Merkingen med den korrekte tekniske betegnelse og merkelapp på pakker som inneholder et forurensende stoff, skal være slik at denne informasjonen skal kunne identifiseres på pakker som har ligget i sjøen i minst tre måneder. Ved merkingen skal det tas hensyn til varigheten av materialene som er brukt og overflaten på pakken.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/4/punkt/3/" id="kapittel-1-paragraf-4-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/4/punkt/3/ledd/1/" id="kapittel-1-paragraf-4-punkt-3-ledd-1">Pakker som inneholder små mengder med forurensende stoffer kan unntas fra kravene til merking, dersom de er unntatt i IMDG-koden.</article></article></li></ul></article><article class="legalArticle" data-lovdata-URL="LTI/forskrift/1992-09-16-680/§4-5" data-name="§4-5" data-partID="§4-5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Dokumentasjon</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/5/punkt/1/" id="kapittel-1-paragraf-5-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/5/punkt/1/ledd/1/" id="kapittel-1-paragraf-5-punkt-1-ledd-1">I alle dokumenter vedrørende transport av forurensende stoffer til sjøs der navnet på slike stoffer er oppgitt, skal korrekt teknisk betegnelse på stoffet benyttes (ikke bare varebetegnelse) og stoffet skal dessuten identifiseres med ordene MARINE POLLUTANT.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/5/punkt/2/" id="kapittel-1-paragraf-5-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/5/punkt/2/ledd/1/" id="kapittel-1-paragraf-5-punkt-2-ledd-1">Transportdokumentene utstedt av avskiper skal omfatte eller medfølges av, et signert sertifikat eller en erklæring om at det vareparti som tilbys for transport er forsvarlig pakket og merket og er i forsvarlig stand for transport, med henblikk på å begrense risikoen for forurensning av det marine miljø mest mulig.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/5/punkt/3/" id="kapittel-1-paragraf-5-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/5/punkt/3/ledd/1/" id="kapittel-1-paragraf-5-punkt-3-ledd-1">Ethvert skip som transporterer forurensende stoffer, skal ha særskilt fortegnelse eller et manifest som angir hvilke forurensende stoffer det har om bord, og deres plassering. En detaljert lasteplan, som angir plasseringen av de forurensende stoffene om bord, kan benyttes i stedet for en slik særskilt fortegnelse eller et slikt manifest. Kopier av slike dokumenter skal også oppbevares i land av skipets eier eller hans representant inntil de forurensende stoffer er losset. En kopi av ett av disse dokumenter skal gjøres tilgjengelig før avgang for den person eller organisasjon som er utpekt av havnestatsmyndigheten.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/5/punkt/4/" id="kapittel-1-paragraf-5-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/5/punkt/4/ledd/1/" id="kapittel-1-paragraf-5-punkt-4-ledd-1">I de tilfelle der skipet fører en særskilt fortegnelse eller et manifest eller en detaljert lasteplan, som forlangt for transport av farlig gods i henhold til SOLAS-74,<sup class="footnotereference" data-footnotereferencevalue="1">1</sup> kan de dokumenter som forlanges etter denne paragraf kombineres med dokumenter for farlig gods. Når dokumentene kombineres, skal det gjøres klart skille mellom farlig gods og forurensende stoffer omfattet av dette kapittel.</article></article></li></ul><footer class="footnotes"><article class="footnote" data-name="1)" data-unique-footnote-counter="1"><span class="footnoteLabel">1)</span> Kapittel VII i forskrift av 21. mai 1987 nr. 406 om transport på skip av spesielle eller farlige laster i bulk eller som pakket gods.</article></footer></article><article class="legalArticle" data-lovdata-URL="LTI/forskrift/1992-09-16-680/§4-6" data-name="§4-6" data-partID="§4-6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 4-6</span>. <span class="legalArticleTitle">Stuing</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Forurensende stoffer skal være forsvarlig stuet og sikret, slik at risikoen for forurensning av det marine miljø begrenses mest mulig uten å redusere sikkerheten for skipet og personer om bord.</article></article><article class="legalArticle" data-lovdata-URL="LTI/forskrift/1992-09-16-680/§4-7" data-name="§4-7" data-partID="§4-7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 4-7</span>. <span class="legalArticleTitle">Mengdebegrensninger</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Visse forurensende stoffer kan, av gode vitenskapelige og tekniske grunner, være nødt til å nektes transport eller bli begrenset med hensyn til mengden som kan transporteres om bord på et enkelt skip. Ved mengdebegrensning skal det tas tilbørlig hensyn til skipets størrelse, konstruksjon og utstyr, så vel som innpakning og stoffets iboende egenskaper.</article></article><article class="legalArticle" data-lovdata-URL="LTI/forskrift/1992-09-16-680/§4-8" data-name="§4-8" data-partID="§4-8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 4-8</span>. <span class="legalArticleTitle">Utslipp av forurensende stoffer</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/8/punkt/1/" id="kapittel-1-paragraf-8-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/8/punkt/1/ledd/1/" id="kapittel-1-paragraf-8-punkt-1-ledd-1">Overbordkasting av forurensende stoffer transportert i pakket form er forbudt, unntatt når det er nødvendig for å ivareta skipets sikkerhet eller for å redde liv.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/8/punkt/2/" id="kapittel-1-paragraf-8-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/8/punkt/2/ledd/1/" id="kapittel-1-paragraf-8-punkt-2-ledd-1">Ved lekkasje ombord fra forurensende stoffer transportert i pakket form, skal egnede lovlige tiltak treffes for å regulere spyling overbord, forutsatt at tiltakene ikke vil redusere sikkerheten for skipet og personer om bord. Tiltakene skal være basert på de forurensende stoffers fysiske, kjemiske og biologiske egenskaper.</article></article></li></ul> <article class="defaultP" margin-top="true">§ 5-5 nr. 1 (innledningen) skal lyde:</article><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Med spesielle områder menes i dette kapittel Middelhavsområdet, Østersjøområdet, Svartehavsområdet, Rødehavsområdet, Gulf-området, Nordsjøområdet og Antarktisområdet, som er definert som følger:</article> <article class="defaultP" margin-top="true">Ny § 5-5 nr. 1.7. skal lyde:</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Antarktisområdet omfatter havområdet syd for 60°S.</article> <article class="defaultP" margin-top="true">§ 5-5 nr. 2. skal lyde:</article><article class="legalP" data-absoluteaddress="/kapittel/1/paragraf/8/ledd/3/" id="kapittel-1-paragraf-8-ledd-3">Det er forbudt å tømme følgende i sjøen:</article><article class="marginIdArticle" data-partID="a2.1" data-absoluteaddress="/kapittel/1/paragraf/8/punkt/3/" id="kapittel-1-paragraf-8-punkt-3"><span class="data-marginOriginalId">2.1.</span><article class="legalP" data-absoluteaddress="/kapittel/1/paragraf/8/punkt/3/ledd/1/" id="kapittel-1-paragraf-8-punkt-3-ledd-1">All plast, deriblant syntetisk tauverk, syntetiske fiskegarn og søppelposer av plast.</article></article><article class="marginIdArticle" data-partID="a2.2" data-absoluteaddress="/kapittel/1/paragraf/8/punkt/4/" id="kapittel-1-paragraf-8-punkt-4"><span class="data-marginOriginalId">2.2.</span><article class="legalP" data-absoluteaddress="/kapittel/1/paragraf/8/punkt/4/ledd/1/" id="kapittel-1-paragraf-8-punkt-4-ledd-1">Alt annet søppel, unntatt matavfall.</article></article> <article class="defaultP" margin-top="true">§ 5-5 nr. 3. skal lyde:</article><article class="legalP" data-absoluteaddress="/kapittel/1/paragraf/8/ledd/4/" id="kapittel-1-paragraf-8-ledd-4">Tømming av matavfall i sjøen skal foregå så langt fra land som praktisk mulig, men i alle tilfelle ikke mindre enn 12 nautiske mil fra nærmeste land.</article> <article class="defaultP" margin-top="true">Ny § 5-5 nr. 4 (ikke gitt).</article> <article class="defaultP" margin-top="true">Ny § 5-5 nr. 5. skal lyde:</article><article class="legalP" data-absoluteaddress="/kapittel/1/paragraf/8/ledd/5/" id="kapittel-1-paragraf-8-ledd-5">Alle skip som skal inn i Antarktisområdet skal ha tilstrekkelig kapasitet til å oppbevare søppel som produseres om bord mens skipet opererer i området og ha arrangementer for overføring av slikt søppel til mottakeranlegg.</article> <article class="defaultP" margin-top="true">Ny § 5-5 nr. 6. skal lyde:</article><article class="legalP" data-absoluteaddress="/kapittel/1/paragraf/8/ledd/6/" id="kapittel-1-paragraf-8-ledd-6">Når søppelet er blandet med annet avfall som er underlagt andre krav til tømming eller utslipp, skal de strengeste krav komme til anvendelse.</article> <article class="defaultP" margin-top="true">§ 6-11 nr. 1.3. skal lyde:</article><article class="legalP" data-absoluteaddress="/kapittel/1/paragraf/8/ledd/7/" id="kapittel-1-paragraf-8-ledd-7">Forskriftens kapittel IV trer i kraft 16. oktober 1992.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-09-16-680/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriftsendringen trer i kraft 16. oktober 1992. Forskriftsendringen vil bli inntatt i Sjøfartsdirektoratets forskriftssamling Den norske skipskontrolls regler og Regler for flyttbare innretninger, samt omtalt i Meddelelser fra Sjøfartsdirektoratet.</article></section></main></body></html>