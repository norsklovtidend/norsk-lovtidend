<!DOCTYPE html><html lang="no"><head><title>Forskrift om egen pensjonsforsikring etter skatteloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:11</dd><dt class="legacyID">Datokode</dt><dd class="legacyID">FOR-1992-12-04-886</dd><dt class="dokid">DokumentID</dt><dd class="dokid">LTI/forskrift/1992-12-04-886</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 24</dd><dt class="dateInForce">I kraft fra</dt><dd class="dateInForce">F.o.m. inntektsåret 1993</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-09-11-666</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1911-08-18-8/§44</li></ul></dd><dt class="dateOfPublication">Kunngjort</dt><dd class="dateOfPublication">1992-12-23</dd><dt class="title">Tittel</dt><dd class="title">Forskrift om egen pensjonsforsikring etter skatteloven.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 4. desember 1992 med hjemmel i lov 18. august 1911 nr. 8 om skatt av formue og inntekt (skatteloven) § 44 annet ledd nr. 1. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1992-12-04-886</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om egen pensjonsforsikring etter skatteloven.<ul class="tocSubUl"><li>§ 1. Anvendelsesområde</li><li>§ 2. Egen pensjonsforsikring etter skatteloven</li><li>§ 3. Definisjoner</li><li>§ 4. Ytelser</li><li>§ 5. Pensjonsalder</li><li>§ 6. Lavere pensjonsalder for særskilte yrker</li><li>§ 7. Særregler når forsikringen ikke omfatter uførepensjon m.v.</li><li>§ 8. Premiefond</li><li>§ 9. Opphør av premiebetaling og flytting</li><li>§ 10. Ikrafttreden og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/1992-12-04-886" id="dokument"><h1>Forskrift om egen pensjonsforsikring etter skatteloven.</h1><article class="legalArticle" data-lovdata-URL="LTI/forskrift/1992-12-04-886/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder egen pensjonsforsikring som ifølge forsikringsbeviset er tegnet i selskap som har tillatelse til å drive livsforsikringsvirksomhet her i riket.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Finansdepartementet kan etter søknad i særlige tilfelle fastsette at forskriften også gjelder for egen pensjonsforsikring som er tegnet i annet selskap eller annen pensjonsinnretning enn nevnt i første ledd.</article></article><article class="legalArticle" data-lovdata-URL="LTI/forskrift/1992-12-04-886/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Egen pensjonsforsikring etter skatteloven</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Et livsforsikringsselskap kan bare tegne «Egen pensjonsforsikring etter skatteloven» i samsvar med vilkårene i denne forskrift. Forsikringen og det tilhørende forsikringsbeviset må i sin helhet være i samsvar med denne forskrift. Slik forsikring kan bare omfatte ytelser som nevnt i § 4, jf. § 7. Ytelsene må garanteres av forsikringsselskapet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Betegnelsen «Egen pensjonsforsikring etter skatteloven» skal påføres forsikringsbeviset. På premiekvitteringer og meldinger til ligningsmyndighetene skal det tydelig angis hvilken (del av) premieinnbetalingen som er fradragsberettiget, ved at det for det aktuelle beløp påføres «Fradragsberettiget premie til egen pensjonsforsikring etter skatteloven».</article></article><article class="legalArticle" data-lovdata-URL="LTI/forskrift/1992-12-04-886/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1"><i>alderspensjon:</i> Forsikring hvor selskapet skal utbetale terminbeløp fra en avtalt pensjonsalder og som opphører når forsikrede oppnår en bestemt alder eller dør, jf. lov 16. juni 1989 nr. 69 om forsikringsavtaler § 10-2 bokstav f og denne forskrifts § 4 bokstav a.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1"><i>ektefellepensjon:</i> Forsikring hvor selskapet skal utbetale terminbeløp fra forsikredes død og som opphører senest ved ektefelles eller fraskilt ektefelles død.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1"><i>barnepensjon:</i> Forsikring hvor selskapet skal utbetale terminbeløp til forsikredes etterlatte barn, samt stebarn og fosterbarn, fra forsikredes død, og som opphører ved barnets død, dog senest når barnet fyller 21 år. Det kan avtales at pensjon fortsatt skal utbetales også etter dette tidspunkt til barn som er blitt ervervsufør, dog ikke utover den periode ervervsuførheten varer.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1"><i>livsarvingspensjon:</i> Forsikring hvor selskapet skal utbetale terminbeløp fra forsikredes død og som skal utbetales til annen etterlatt livsarving enn forsikredes barn under 21 år, jf. bokstav c, og som skal opphøre senest ved livsarvingens død.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1"><i>uførepensjon:</i> Forsikring hvor selskapet skal utbetale terminbeløp ved inntrådt ervervsuførhet og som opphører senest når alderspensjonen skal begynne å løpe. Uførepensjon ytes i forhold til graden av ervervsuførhet, men slik at det kan ytes pensjon først når uføregraden utgjør 25 pst. eller mer. Ved minst 50 pst. ervervsuførhet skal pensjonen ytes etter samme grad som i folketrygden, men slik at denne grad kan fravikes når særlige grunner tilsier det.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1"><i>premiefritak:</i> Forsikring som medfører at premien blir dekket av selskapet etter tilsvarende regler som for uførepensjon.</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/3/ledd/1/punkt/7/" id="paragraf-3-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/3/ledd/1/punkt/7/ledd/1/" id="paragraf-3-ledd-1-punkt-7-ledd-1"><i>samboerpensjon:</i> Forsikring hvor selskapet skal utbetale terminbeløp fra forsikredes død og som opphører senest ved samboers død. Som samboer regnes her:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/7/ledd/1/punkt/1/" id="paragraf-3-ledd-1-punkt-7-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/7/ledd/1/punkt/1/ledd/1/" id="paragraf-3-ledd-1-punkt-7-ledd-1-punkt-1-ledd-1">person som forsikrede har felles bolig og felles barn med, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/7/ledd/1/punkt/2/" id="paragraf-3-ledd-1-punkt-7-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/7/ledd/1/punkt/2/ledd/1/" id="paragraf-3-ledd-1-punkt-7-ledd-1-punkt-2-ledd-1">person som forsikrede lever sammen med i ekteskapslignende forhold når det godtgjøres at forholdet har bestått uavbrutt i de fem siste år, og det ikke foreligger forhold som er til hinder for at lovlig ekteskap inngås.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/1992-12-04-886/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ytelser</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Egen pensjonsforsikring kan bare yte:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">alderspensjon, tidligst fra den pensjonsalder som er fastsatt i §§ 5 og 6. Opphørsalderen i § 3 bokstav a kan ikke settes lavere enn 77 år. Er det avtalt lavere pensjonsalder enn 67 år, kan det avtales at pensjonsbeløpet skal settes ned ved fylte 67 år, men ikke settes ned med mer enn 50 pst.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">ektefellepensjon, i minst 10 år etter forsikredes død. Det kan likevel avtales at ektefellepensjon skal opphøre når etterlatt ektefelle er fylt 77 år</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">barnepensjon</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">livsarvingspensjon, i minst 10 år etter forsikredes død</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/4/ledd/1/punkt/5/" id="paragraf-4-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/4/ledd/1/punkt/5/ledd/1/" id="paragraf-4-ledd-1-punkt-5-ledd-1">uførepensjon</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/4/ledd/1/punkt/6/" id="paragraf-4-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/4/ledd/1/punkt/6/ledd/1/" id="paragraf-4-ledd-1-punkt-6-ledd-1">premiefritak</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/4/ledd/1/punkt/7/" id="paragraf-4-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/4/ledd/1/punkt/7/ledd/1/" id="paragraf-4-ledd-1-punkt-7-ledd-1">samboerpensjon, i minst 10 år etter forsikredes død. Det kan likevel avtales at samboerpensjon skal opphøre når etterlatt samboer er fylt 77 år.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Forsikringsavtalen skal fastsette den eller de ytelser som skal utbetales.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Avtale som omfatter ektefellepensjon, samboerpensjon eller barnepensjon skal ved avtalens inngåelse navngi den eller de personer som er medforsikret. Ved premieberegningen skal det tas hensyn til at slik pensjon omfattes av forsikringen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Forsikring som bare omfatter alderspensjon, kan ved særskilt avtale utvides til å omfatte ytelser etter § 4 første ledd bokstav b, c, d, e, f og g.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Fraskilt ektefelle og samboer/ny ektefelle kan være forsikret under samme forsikring dersom det inngås særskilt avtale om at samboer/ny ektefelle også skal være dekket og det fastsettes hvilke ytelser fraskilt ektefelle og samboer/ny ektefelle skal være berettiget til.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Utbetaling av samboerpensjon kan bare skje til samboer som definert i § 3 bokstav g. For pensjon til samboer gjelder for øvrig samme regler som de som gjelder for ektefellepensjon.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Avtale om livsarvingspensjon skal ved avtalens inngåelse navngi den eller de personer som er medforsikret, og skal fastsette den ytelse som skal utbetales til den enkelte. Slik avtale kan bare inngås som tillegg til avtale om alderspensjon, ektefellepensjon, samboerpensjon eller barnepensjon.</article></article><article class="legalArticle" data-lovdata-URL="LTI/forskrift/1992-12-04-886/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Pensjonsalder</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Pensjonsalderen er 67 år, med mindre det er avtalt høyere pensjonsalder.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For forsikret som ved tegningen er medlem av lovfestet tjenestepensjonsordning i stilling som for vedkommende medfører lavere pensjonsalder enn 67 år, kan det fastsettes samme pensjonsalder som gjelder i tjenestepensjonsordningen.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Bestemmelsene i annet ledd gjelder tilsvarende for forsikret som er medlem av kommunal eller privat tjenestepensjonsordning.</article></article><article class="legalArticle" data-lovdata-URL="LTI/forskrift/1992-12-04-886/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lavere pensjonsalder for særskilte yrker</span><sup class="footnotereference" data-footnotereferencevalue="1" data-unique-footnote-counter="1">1</sup></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Finans- og tolldepartementet kan fastsette en lavere pensjonsalder enn 67 år for yrke som medfører uvanlig fysisk eller psykisk belastning. Det samme gjelder yrke som stiller spesielle krav til fysiske eller psykiske egenskaper som normalt blir svekket før fylte 67 år. Når vedtaket gjelder større grupper av arbeidstakere eller kan ha prinsipiell betydning, fastsettes pensjonsalderen av Kongen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Den lavere pensjonsalder i første ledd kan anvendes for forsikret som på tegningstidspunktet har yrke som nevnt, og det kan innbetales fradragsberettiget premie på forsikring med slik lavere pensjonsalder så lenge vedkommende har yrke som nevnt.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Se forskrift av 11. september 1992 nr. 667 om lavere pensjonsalder enn 67 år for bestemte yrkesgrupper.</article></footer></article><article class="legalArticle" data-lovdata-URL="LTI/forskrift/1992-12-04-886/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særregler når forsikringen ikke omfatter uførepensjon m.v.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Når forsikringen ikke omfatter uførepensjon, eller uførepensjonen er avtalt å opphøre før den avtalte pensjonsalder, kan det avtales at utbetalingen av alderspensjon kan begynne inntil fem år før pensjonsalderen, eller – hvis denne er høyere enn 67 år – fra fylte 62 år. Pensjonen omregnes på forsikringsteknisk grunnlag, og med anvendelse av det beregningsgrunnlag som gjelder for forsikringen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Avtalen i første ledd må bestemme at det er et vilkår for omregningen at den forsikrede tilstås sykepenger, attføringspenger eller uførepensjon fra folketrygden og at uføregraden i folketrygden må antas å være minst 75 pst.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Når forsikringen omfatter uførepensjon som er lavere enn alderspensjonen, gjelder første og annet ledd tilsvarende for så vidt angår den del av alderspensjonen som overstiger uførepensjonen.</article></article><article class="legalArticle" data-lovdata-URL="LTI/forskrift/1992-12-04-886/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Premiefond</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Midler i premiefond kan bare nyttes til hel eller delvis dekning av årets premie, jf. likevel bestemmelsene i leddene nedenfor.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Hvis det er midler i premiefondet og forsikrede tilstås uførepensjon fra folketrygden på grunnlag av minst 75 pst. ervervsuførhet, kan det avtales at innestående midler utbetales som uførepensjon etter en fast plan, i den utstrekning premiefondet er mer enn tilstrekkelig til å dekke premie for den gjenstående del av forsikredes forpliktelser, og i tilfelle med anvendelse av selskapets beregningsgrunnlag. Slik uførepensjon kan ikke settes høyere enn alderspensjonen.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Hvis det er midler i premiefondet ved den forsikredes død eller ved nådd pensjonsalder, skal midlene benyttes til sikring av ytelser som nevnt i § 4. Ytelsene skal beregnes etter en fast plan, og med anvendelse av det beregningsgrunnlag som gjelder for forsikringen.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Hvis det ved forsikredes død ikke er etterlatte som er eller kunne ha vært sikret ytelser etter § 4 bokstavene b, c, d og g, skal midlene i premiefondet behandles på samme måte som forsikringsmidler for øvrig.</article></article><article class="legalArticle" data-lovdata-URL="LTI/forskrift/1992-12-04-886/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Opphør av premiebetaling og flytting</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Når forfalt premie ikke lenger betales og heller ikke kan dekkes av premiefond, reduseres forsikringens ytelser til de ytelser som er fullt betalt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Ved flytting av forsikringen gjelder forsikringsvirksomhetslovens § 7-8 med tilhørende forskrift.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Egen pensjonsforsikring kan ikke gjenkjøpes. Midlene kan likevel utbetales dersom premiereserven og premiefond – for samtlige av forsikredes forsikringer i selskapet – samlet er mindre enn 25 pst. av folketrygdens grunnbeløp.</article></article><article class="legalArticle" data-lovdata-URL="LTI/forskrift/1992-12-04-886/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden og overgangsregler</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft fra og med inntektsåret 1993. Samtidig oppheves forskrift gitt ved kgl.res. av 11. september 1992 nr. 666 om egen pensjonsforsikring etter skatteloven.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Det gis fra og med inntektsåret 1993 bare inntektsfradrag for innbetaling av premie til egen pensjonsforsikring som i sin helhet er i samsvar med bestemmelsene i denne forskrift og for innbetaling til premiefond knyttet til slik forsikring, jf. skattelovens § 44 annet ledd nr. 1.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Hvis det til en egen pensjonsforsikring som er i samsvar med tidligere gjeldende bestemmelser, men ikke med bestemmelsene i denne forskrift, er knyttet premiefond, kan midlene i fondet, samt midler tilført som overskudd for 1992, anvendes til økning av ytelsene under forsikringen: enten ved engangspremie innbetalt innen selvangivelsesfristens utløp for fradragsberettiget premie for inntektsåret 1993 eller til årlige premieinnbetalinger inntil midlene er brukt opp. Midlene kan i stedet helt eller delvis overføres som premiefond knyttet til egen pensjonsforsikring som er i samsvar med bestemmelsene i denne forskrift.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Dispensasjoner og godkjennelser som er gitt av Sosialdepartementet eller Kredittilsynet (Forsikringsrådet) med hjemmel i tidligere gjeldende bestemmelser tilsvarende denne forskrifts § 1 annet ledd og § 10, gjelder inntil videre. Dette gjelder også for andre dispensasjoner og godkjennelser som er gitt. Ny søknad må imidlertid sendes til Kredittilsynet innen 31. desember 1993. Finans- og tolldepartementet avgjør søknadene.</article></article></main></body></html>