<!DOCTYPE html><html lang="no"><head><title>Forskrift om adgang til prosentligning i boligselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:33</dd><dt class="legacyID">Datokode</dt><dd class="legacyID">FOR-1992-10-30-772</dd><dt class="dokid">DokumentID</dt><dd class="dokid">LTI/forskrift/1992-10-30-772</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="subunit">Etat</dt><dd class="subunit"><ul><li>Skattedir.</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 21</dd><dt class="dateInForce">I kraft fra</dt><dd class="dateInForce">1992-10-30 med virkn. fom. inntektsåret 1992</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1911-08-18-8/§51</li><li>forskrift/1992-07-03-497</li></ul></dd><dt class="dateOfPublication">Kunngjort</dt><dd class="dateOfPublication">1992-11-12</dd><dt class="title">Tittel</dt><dd class="title">Forskrift om adgang til prosentligning i boligselskaper.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 30. oktober 1992 med hjemmel i lov av 18. august 1911 nr. 8 om skatt av formue og inntekt (skatteloven) § 51 sjette ledd og Finans- og tolldepartementets delegeringsvedtak av 3. juli 1992 nr. 497.</dd><dt class="refid">RefID</dt><dd class="refid">forskrift/1992-10-30-772</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgang til prosentligning i boligselskaper.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5. Ikrafttreden og overgangsregel</li></ul></li></ul></dd></dl></header><main class="documentBody" data-lovdata-URL="LTI/forskrift/1992-10-30-772" id="dokument"><h1>Forskrift om adgang til prosentligning i boligselskaper.</h1><article class="legalArticle" data-lovdata-URL="LTI/forskrift/1992-10-30-772/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ved avgjørelsen av hvorvidt minst 85 % av boligselskapets (dvs borettslagets eller boligaksjeselskapets) leieinntekter kommer fra andelshavere, elever og studenter som er tildelt bolig gjennom elev- og studentsamskipnad eller leietaker i boligselskap opprettet som ledd i organisert fornyelse av tettbygd strøk, tas det som hovedregel ikke hensyn til at boenheter i selskapet er fremleiet fra den enkelte andelshaver til tredjemann. Er andeler derimot utleid direkte fra boligselskapet skal dette tas hensyn til.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Selv om minst 85% av boligselskapets leieinntekter kommer fra andelshavere mv, som nevnt ovenfor, kan retten til prosentligning falle bort hvis boligselskapets hovedformål ikke er å gi andelshaverne bolig i hus eiet av selskapet. Dette gjelder blant annet når en større andel av leilighetene fremleies, eller hvor leilighetene leies ut over lengre tidsrom.</article></article><article class="legalArticle" data-lovdata-URL="LTI/forskrift/1992-10-30-772/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ligningsmyndighetene kan dispensere fra kravet om at minst 85% av leieinntektene skal komme fra andelshavere mv.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dispensasjon kan blant annet gis i følgende tilfeller:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Når 85% kravet unntaksvis ikke er oppfyllt i enkelte inntektsår.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">Når formålet med utleie av lokaler til andre enn andelshavere mv er å yde service overfor andelshaverne, f.eks. ved utleie av lokaler til barnehave, selskapslokale ol.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">c.</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">Når et forholdsmessig lite areal leies ut til andre enn andelshavere mv og grunnen til at 85% kravet ikke oppfylles er at markedsleie for andre enn andelshavere mv er forholdsvis høyere enn andelshavernes husleie.</article></article></li></ul></article></article><article class="legalArticle" data-lovdata-URL="LTI/forskrift/1992-10-30-772/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Dispensasjon for det enkelte inntektsår gis etter søknad fra boligselskapet til ligningskontoret i boligselskapets kommune.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Søknad om dispensasjon skal inneholde:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">opplysning om den prosentandel av boligselskapets totale leieinntekter som i inntektsåret kommer fra andre enn andelshavere mv,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">antall andelshavere mv og antall øvrige leietakere,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">prosent av det totale areal som disponeres av andre enn andelshavere mv, samt deres formål for denne bruken.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Har boligselskapet i ett eller flere av de fem siste år ikke oppfyllt 85 % kravet, skal dette oppgis. Det skal videre oppgis hvorvidt det i disse årene er gitt dispensasjon for prosentligning.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det skal gis en kort begrunnelse for hvorfor ligning etter skatteloven § 51 sjette ledd vil gi et riktigere resultat enn ligning etter regnskap.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Søknadsfristen er 1. november i inntektsåret. Forutsatt at søknaden tilfredsstiller kravene i denne paragraf, skal den være behandlet og avgjørelsen være meddelt boligselskapet innen 15. desember i inntektsåret. Er avgjørelsen ikke meddelt boligselskapet innen denne fristen, anses søknaden som innvilget.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Boligselskapet kan klage til fylkesskattekontoret over ligningskontorets avgjørelse. Klage må leveres ligningskontoret innen fjorten dager etter at avgjørelsen ble meddelt selskapet.</article></article><article class="legalArticle" data-lovdata-URL="LTI/forskrift/1992-10-30-772/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Boligselskap som ikke oppfyller krav til prosentligning etter reglene i skatteloven § 51 sjette og syvende ledd og som ikke har fått dispensasjon, skal lignes som eget skattesubjekt etter reglene i selskapsskatteloven av 20. juli 1991 nr. 65.</article></article><article class="legalArticle" data-lovdata-URL="LTI/forskrift/1992-10-30-772/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreden og overgangsregel</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Forskriften trer i kraft straks, og med virkning fra og med inntektsåret 1992. For inntektsåret 1992 er søknadsfristen etter § 3 femte ledd 30. november 1992. Ligningskontoret kan i det enkelte tilfelle innrømme utsatt søknadsfrist.</article></article></main></body></html>