<!DOCTYPE html><html lang="no"><head><title>Forskrift for tilskott til omlegging til miljøvennlige energiformer i veksthus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">FOR-1992-04-08-306</dd><dt class="dokid">DokumentID</dt><dd class="dokid">LTI/forskrift/1992-04-08-306</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 9</dd><dt class="dateInForce">I kraft fra</dt><dd class="dateInForce">1992-04-08</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-08-09-719</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-06-05</dd><dt class="title">Tittel</dt><dd class="title">Forskrift for tilskott til omlegging til miljøvennlige energiformer i veksthus.</dd><dt class="refid">RefID</dt><dd class="refid">forskrift/1992-04-08-306</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskott til omlegging til miljøvennlige energiformer i veksthus.<ul class="tocSubUl"><li>§ 1. Formål</li><li>§ 2. Tiltak</li><li>§ 3. Vilkår</li><li>§ 4. Tilskott</li><li>§ 5. Søknad, saksbehandling</li><li>§ 6. Tilsyn, kontroll</li><li>§ 7. Utbetaling</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1992-04-08-306" id="dokument"><h1>Forskrift for tilskott til omlegging til miljøvennlige energiformer i veksthus.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 8. april 1992 i henhold til jordbruksavtalen.</article><article class="legalArticle" data-lovdata-URL="LTI/forskrift/1992-04-08-306/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskottsordningen skal virke kostnadsnedsettende på tiltak som gjelder omlegging til økt bruk av miljøvennlige energiformer i veksthus. Midlene skal også kunne nyttes til produsentretta utviklingsprosjekter som kan stimulere til styrket konkurransekraft i veksthusnæringa.</article></article><article class="legalArticle" data-lovdata-URL="LTI/forskrift/1992-04-08-306/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tiltak</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskottsberettigede tiltak er:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Investeringer knyttet til omlegging til elektrisk baserte varmekilder, herunder også kostnader med transformator, framføring av strøm og installasjon.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Investering i varmepumper.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Andre tiltak som gjelder omlegging til økt bruk av miljøvennlige energiformer.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Produsentretta utviklingsprosjekter, herunder tiltak for utprøving av ny dyrkingsteknikk og nye kulturer (produkter).</article></article></li></ul></article></article><article class="legalArticle" data-lovdata-URL="LTI/forskrift/1992-04-08-306/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><ul class="defaultList"><li data-li-identifier="3.1" data-name="3.1"><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">3.1</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Generelle vilkår</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Tilskott som tidligere er gitt over denne ordningen de siste 6 år, trekkes fra maksimalrammen.</article><article class="legalP" data-absoluteaddress="/paragraf/3/punkt/1/ledd/3/" id="paragraf-3-punkt-1-ledd-3">Det gis tilskott bare til omlegging i veksthus som nyttes til planteproduksjon. Dersom det også drives innkjøp og salg av ferdigvarer, må minst 50 % av inntekten komme fra egen produksjon. Veksthusanlegg som ikke nyttes til produksjon fra 15. oktober til 1. mars er ikke tilskottsberettiget.</article><article class="legalP" data-absoluteaddress="/paragraf/3/punkt/1/ledd/4/" id="paragraf-3-punkt-1-ledd-4">Tiltaket skal være forsvarlig sett i forhold til brukerens/brukerfamiliens totale økonomi.</article><article class="legalP" data-absoluteaddress="/paragraf/3/punkt/1/ledd/5/" id="paragraf-3-punkt-1-ledd-5">Investeringer som støttes av denne ordningen kan ikke samtidig støttes av ordningen for tilskott og investeringslån til bruksutbygging eller andre statlige eller fylkeskommunale investeringsstøtteordninger. Det gis ikke tilskott til bruk som eies og drives av stat, fylke eller kommune.</article></article></li><li data-li-identifier="3.2" data-name="3.2"><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">3.2</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Krav til planer</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Det skal utarbeides en plan for tiltaket med beskrivelse av arbeidet som skal gjøres, tidspunkt for igangsetting og avslutning, spesifisert kostnadsoverslag og finansieringsplan.</article></article></li><li data-li-identifier="3.3" data-name="3.3"><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.3</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Igangsetting av tiltaket</article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Tiltaket skal ikke igangsettes før planen er godkjent og søknaden om tilskottet er avgjort av innvilgingsmyndigheten.</article></article></li></ul></article><article class="legalArticle" data-lovdata-URL="LTI/forskrift/1992-04-08-306/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskott</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskott kan gis med inntil 40 % av godkjent kostnadsoverslag i Sør-Norge, sone 1, inntil 45 % av godkjent kostnadsoverslag i Sør-Norge, sone 2 og inntil 50 % av godkjent kostnadsoverslag i Nord-Norge og Namdalsregionen, jfr. sonegrenser i forskrift for tilskott og investeringslån til bruksutbygging av 25. august 1989 nr. 1012 gitt av Landbruksdepartementet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Maksimalt tilskott pr. gartneri/bruk er kr. 200.000.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tilskott til fellestiltak er avgrenset til summen av det som kan gis til hvert enkelt gartneri/bruk.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Der tilskottsgrunnlaget er under kr. 15.000 gis ikke tilskott.</article></article><article class="legalArticle" data-lovdata-URL="LTI/forskrift/1992-04-08-306/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, saksbehandling</span></h2><ul class="defaultList"><li data-li-identifier="5.1" data-name="5.1"><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">5.1</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Søknad</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Ved søknad om tilskott skal det nyttes søknadsskjema fra Statens Landbruksbank.</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Med søknad skal følge nødvendige planer for tiltaket, jfr. pkt. 3.2, og kopi av sjølmelding og næringsoppgave m/tilleggsskjema for siste år det er avlagt regnskap.</article></article></li><li data-li-identifier="5.2" data-name="5.2"><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">5.2</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Saksbehandling</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Søknaden sendes om landbrukskontoret til fylkeslandbrukskontoret som gir uttalelse og sender den videre til Statens Landbruksbank. Statens Landbruksbank avgjør søknadene.</article><article class="legalP" data-absoluteaddress="/paragraf/5/punkt/2/ledd/3/" id="paragraf-5-punkt-2-ledd-3">Statens Landbruksbank kan fastsette en frist for innsending av søknader og ellers gi nærmere regler for saksbehandlingen.</article><article class="legalP" data-absoluteaddress="/paragraf/5/punkt/2/ledd/4/" id="paragraf-5-punkt-2-ledd-4">Arbeidet må være avsluttet innen den tidsramme som Landbruksbanken fastsetter.</article></article></li></ul></article><article class="legalArticle" data-lovdata-URL="LTI/forskrift/1992-04-08-306/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn, kontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkeslandbrukskontoret, jordbruksetaten eller den kontoret gir fullmakt, skal før tilskottet utbetales, kontrollere at utført arbeid er i samsvar med godkjent plan og bestemmelsene i denne forskrift. Fylkeslandbrukskontoret eller vedkommende tilsynsmann utsteder ferdigattest.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Landbruksdepartementet, Statens Landbruksbank og Riksrevisjonen fører kontroll med at tilskottsordninga blir praktisert i samsvar med forskriften.</article></article><article class="legalArticle" data-lovdata-URL="LTI/forskrift/1992-04-08-306/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskottet utbetales etter anvisning fra landbrukskontoret, jordbruksetaten, når det foreligger skriftlig melding fra søkeren. Det kan foretas delutbetaling med inntil 90 % av innvilget beløp når minst en tilsvarende del av arbeidet er utført. Sluttutbetaling kan ikke foretas før arbeidene er fullført og fylkeslandbrukskontoret har gitt ferdigattest. Statens Landbruksbank kan kreve at det legges fram attestert regnskap.</article></article><article class="legalArticle" data-lovdata-URL="LTI/forskrift/1992-04-08-306/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskottet kan kreves tilbakebetalt helt eller delvis dersom det oppstår forhold som er i strid med forutsetningene for innvilging av tilskott.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Krav om tilbakebetaling settes fram av Statens Landbruksbank. Når krav om tilbakebetaling er framsatt, kan kravet motregnes i produksjonstillegg eller andre tilskott som vedkommende har krav på, eller inndrives etter vanlige rettsregler. Det kan kreves morarenter av det beløp som skal tilbakebetales.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Krav om tilbakebetaling kan ikke settes fram senere enn 10 år etter at tilskottet er utbetalt.</article></article><article class="legalArticle" data-lovdata-URL="LTI/forskrift/1992-04-08-306/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Landbruksdepartementet kan fravike reglene i denne forskrift når særlige grunner tilsier det. Dispensasjonene kan ikke gå utover formålet med tilskottsordninga og heller ikke det som er fastsatt ved stortingsvedtak eller krevd i lov eller særskilt forskrift.</article></article><article class="legalArticle" data-lovdata-URL="LTI/forskrift/1992-04-08-306/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er truffet i medhold av denne forskrift gir søkeren klagerett etter lov av 10. februar 1967 om behandlingsmåten i forvaltningssaker (forvaltningsloven kap. VI). Etter kgl.res. av 7. april 1989 nr. 219 er det ikke klagerett på vedtak fattet av Landbruksdepartementet i dispensasjonssaker.</article></article><article class="legalArticle" data-lovdata-URL="LTI/forskrift/1992-04-08-306/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft fra 8. april 1992. Samtidig oppheves forskrift om tilskudd til energisparetiltak i veksthus gitt av Landbruksdepartementet 9. august 1990 nr. 719.</article></article></main></body></html>