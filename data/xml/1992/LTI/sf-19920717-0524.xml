<!DOCTYPE html><html lang="no"><head><title>Forskrift om hvilke kostnader m.v. de forskjellige havneavgifter skal dekke.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:36</dd><dt class="legacyID">Datokode</dt><dd class="legacyID">FOR-1992-07-17-524</dd><dt class="dokid">DokumentID</dt><dd class="dokid">LTI/forskrift/1992-07-17-524</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 15</dd><dt class="dateInForce">I kraft fra</dt><dd class="dateInForce">1993-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-10-18-1880</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1984-06-08-51/§22</li></ul></dd><dt class="dateOfPublication">Kunngjort</dt><dd class="dateOfPublication">1992-07-31</dd><dt class="title">Tittel</dt><dd class="title">Forskrift om hvilke kostnader m.v. de forskjellige havneavgifter skal dekke.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. juli 1992 med hjemmel i lov av 8. juni 1984 nr. 51 om havner og farvann § 22. Fremmet av Fiskeridepartementet.</dd><dt class="refid">RefID</dt><dd class="refid">forskrift/1992-07-17-524</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hvilke kostnader m.v. de forskjellige havneavgifter skal dekke.<ul class="tocSubUl"><li>§ 1. (hva er kostnader)</li><li>§ 2. (avgiftsinntektene)</li><li>§ 3. (fordeling av kostnader)</li><li>§ 4. (avgiftenes størrelse)</li><li>§ 5. (unntak)</li><li>§ 6. (ikrafttredelse m.v.)</li></ul></li></ul></dd></dl></header><main class="documentBody" data-lovdata-URL="LTI/forskrift/1992-07-17-524" id="dokument"><h1>Forskrift om hvilke kostnader m.v. de forskjellige havneavgifter skal dekke.</h1><article class="legalArticle" data-lovdata-URL="LTI/forskrift/1992-07-17-524/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(hva er kostnader)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med kostnader menes i disse forskrifter bruk av varer og tjenester målt i penger.</article></article><article class="legalArticle" data-lovdata-URL="LTI/forskrift/1992-07-17-524/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(avgiftsinntektene)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Avgiftene skal, sammen med eventuelle vederlag og øvrige inntekter, innbringe det som er nødvendig for at havna skal dekke sine betalingsforpliktelser, så som utgifter til administrasjon, drift, vedlikehold og utbygging. Herunder skal det være anledning til å anvende avgiftsinntektene til opplegg av fonds i rimelig utstrekning. Avgiftsinntektene kan bare brukes til utbygginger som ikke er i strid med § 8 i lov om havner og farvann. Avgiftene kan ikke brukes til å dekke kostnadene ved andre kostnadsbærere enn de som er nevnt i § 3.</article></article><article class="legalArticle" data-lovdata-URL="LTI/forskrift/1992-07-17-524/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(fordeling av kostnader)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Havneavgiftene skal dekke kostnadene til følgende kostnadsbærere:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">farled, dvs. sjøarealer, innretninger og tiltak som kan lette fartøyets ferdsel</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">kaifront, dvs. kaikonstruksjoner og fortøyningsinnretninger</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">kaiarealer, dvs. områder på land som brukes til håndtering og forflytting av varer, samt transitlager, dvs. lagring av varer inntil 48 timer før lasting tar til og etter avsluttet lossing</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">isbryting</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">passasjerbekvemmeligheter.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kostnader som direkte kan henføres til ovennevnte kostnadsbærere, registreres og fordeles på disse.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Felleskostnadene til administrasjon og hjelpetjenester fordeles på kostnadsbærerne. Ved denne fordelingen skal andre tiltak, dvs. tiltak som det kreves vederlag for, belastes med sin andel på samme måte som de øvrige kostnadsbærerne.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Arealer takseres hvert 10. år og indeksreguleres i mellomliggende år. Anlegg, kaier, skur og materiell vurderes til gjenanskaffelsespris med 5 til 10 års mellomrom og indeksreguleres i mellomliggende år. For arealer beregnes vanligvis ikke avskrivninger. For de øvrige objekter beregnes avskrivningene ved at årets gjenanskaffelsesverdi divideres med objektets totale beregnede levetid. Avskrivningene regnes som kostnad.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Videre regnes kalkulatorisk rente som kostnad. Renten beregnes av nåverdien og fastsettes av Fiskeridepartementet. Nåverdien tilsvarer årets avskrivninger multiplisert med antall gjenstående leveår.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">For arealer beregnes renten av takstverdien.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Avskrivninger og kalkulatorisk rente fordeles på kostnadsbærerne.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">Drifts-, vedlikeholds- og kapitalkostnader summeres for hver kostnadsbærer.</article></article><article class="legalArticle" data-lovdata-URL="LTI/forskrift/1992-07-17-524/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(avgiftenes størrelse)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det beløp avgiftene skal innbringe, fordeles på kostnadsbærerne i samme forhold som kostnadene, jfr. § 3.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Provenyet fra den enkelte avgift skal likevel ikke være mindre enn de faktiske driftsutgiftene for den tilhørende kostnadsbærer.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Denne merinntekten, eventuelle overføringer fra kommunen og inntektene av eventuell trafikkavgift og tonnasjeavgift trekkes fra det samlede provenyet før inntekten av de øvrige avgifter fordeles.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Fordelingen skjer etter følgende oppstilling:<table><thead><tr><th data-text-align="left" data-vertical-align="top">Havneavgift</th><th data-text-align="left" data-vertical-align="top">Kostnadsbærere</th></tr></thead><tbody><tr><td data-text-align="left" data-vertical-align="top">1. Anløpsavgift</td><td data-text-align="left" data-vertical-align="top">farled</td></tr><tr><td data-text-align="left" data-vertical-align="top">2. kaiavgift</td><td data-text-align="left" data-vertical-align="top">kaifront</td></tr><tr><td data-text-align="left" data-vertical-align="top">3. trafikkavgift</td><td data-text-align="left" data-vertical-align="top" /></tr><tr><td data-text-align="left" data-vertical-align="top">4. vareavgift</td><td data-text-align="left" data-vertical-align="top">kaiarealer</td></tr><tr><td data-text-align="left" data-vertical-align="top">   import</td><td data-text-align="left" data-vertical-align="top" /></tr><tr><td data-text-align="left" data-vertical-align="top">   eksport</td><td data-text-align="left" data-vertical-align="top" /></tr><tr><td data-text-align="left" data-vertical-align="top">   innenriks</td><td data-text-align="left" data-vertical-align="top" /></tr><tr><td data-text-align="left" data-vertical-align="top">5. isavgift</td><td data-text-align="left" data-vertical-align="top">isbryting</td></tr><tr><td data-text-align="left" data-vertical-align="top">6. passasjeravgift</td><td data-text-align="left" data-vertical-align="top">passasjerbekvemmeligheter</td></tr></tbody></table></article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Trafikkavgiften og tonnasjeavgiften skal oppkreves etter de satser og regler som ble fastsatt ved forskrift av 18. oktober 1985 nr. 1880.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Som passasjerbekvemmeligheter etter disse forskrifter regnes ventehaller og toaletter, spesielle ombord- og ilandstigningsramper, sikrede gangarealer for passasjerer og andre innretninger som er anskaffet eller bygget spesielt for passasjerene. Oppstillingsplasser for ombordkjøring i ferger og parkeringsplasser av enhver art regnes ikke som passasjerbekvemmeligheter.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Det kan ikke kreves passasjeravgift for passasjerbekvemmeligheter som leies ut og kostnadene derved dekkes ved leieinntekter.</article></article><article class="legalArticle" data-lovdata-URL="LTI/forskrift/1992-07-17-524/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(unntak)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridepartementet eller den det bemyndiger, kan fravike disse forskrifter i særlige tilfeller, bl.a. når hensynet til havnens forretningsmessige drift og tilpasning til markedsforholdene gjør det nødvendig.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Departementet kan også bestemme at avgiftene ikke skal dekke kostnadene helt eller delvis for visse typer fartøyer.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">I alle slike tilfeller må det bestemmes hvordan manglende inntjening skal dekkes.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Fritatt for å betale havneavgifter er orlogsfartøyer, såvel norske som utenlandske.</article></article><article class="legalArticle" data-lovdata-URL="LTI/forskrift/1992-07-17-524/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(ikrafttredelse m.v.)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften her trer i kraft 1. januar 1993. Fra samme tidspunkt oppheves forskrift, fastsatt av Fiskeridepartementet 18. oktober 1985 nr. 1880, om innføring av nytt avgiftssystem, og forskrift, fastsatt ved kgl.res. 6. oktober 1989 nr. 1031, om hvilke kostnader m.v. de forskjellige havneavgifter skal dekke. Dog kan den enkelte kommune begynne å oppkreve havneavgifter allerede fra et tidligere tidspunkt etter forskriften her.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Departementet kan i helt spesielle tilfelle utsette ikrafttredelsen for enkelte kommuner.</article></article></main></body></html>