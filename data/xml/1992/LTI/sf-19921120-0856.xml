<!DOCTYPE html><html lang="no"><head><title>Forskrift om sikkerhetsstillelse for advokater m.fl.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:16</dd><dt class="legacyID">Datokode</dt><dd class="legacyID">FOR-1992-11-20-856</dd><dt class="dokid">DokumentID</dt><dd class="dokid">LTI/forskrift/1992-11-20-856</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 23</dd><dt class="dateInForce">I kraft fra</dt><dd class="dateInForce">1993-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§218</li><li>lov/1915-08-13-5/§222</li><li>lov/1915-08-13-5/§231</li></ul></dd><dt class="dateOfPublication">Kunngjort</dt><dd class="dateOfPublication">1992-12-17</dd><dt class="title">Tittel</dt><dd class="title">Forskrift om sikkerhetsstillelse for advokater m.fl.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 20. november 1992 med hjemmel i lov av 13. august 1915 nr. 5 om domstolene (domstolloven) § 218 a første ledd, § 222 annet ledd og § 231 femte ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1992-11-20-856</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstillelse for advokater m.fl.<ul class="tocSubUl"><li>Kapittel I – Advokaters plikt til å stille sikkerhet<ul class="tocSubUl"><li>§ 1. Innledning</li><li>§ 2. Sikkerhetens form</li><li>§ 3. Hva sikkerheten dekker</li><li>§ 4. Hvilken sikkerhetsstiller som svarer</li><li>§ 5. Sikkerhetens størrelse</li><li>§ 6. Nærmere krav til sikkerheten</li></ul></li><li>Kapittel II – Plikt for andre enn advokater til å stille sikkerhet<ul class="tocSubUl"><li>§ 7. Plikt til å stille sikkerhet for andre som utøver virksomhet på vegne av et advokatselskap</li><li>§ 8. Plikt for andre rettshjelpere enn advokater til å stille sikkerhet</li></ul></li><li>Kapittel III – Ikrafttredelses- og overgangsbestemmelser<ul class="tocSubUl"><li>§ 9. Ikrafttredelses- og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1992-11-20-856" id="dokument"><h1>Forskrift om sikkerhetsstillelse for advokater m.fl.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-11-20-856/KAPITTEL_1" data-partID="k1"><h2>Kapittel I – Advokaters plikt til å stille sikkerhet</h2><article class="legalArticle" data-lovdata-URL="LTI/forskrift/1992-11-20-856/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Advokat som vil utøve advokatvirksomhet i eget navn, skal før virksomheten settes i gang og så lenge den pågår sørge for at sikkerhet er stilt i samsvar med bestemmelsene i denne forskrift.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forhøyet sikkerhet for advokatfullmektiger etter § 5 annet ledd må være stilt før advokatfullmektigen autoriseres.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Advokater som er ansatt i stat eller kommune og som bare utfører oppdrag for sin arbeidsgiver plikter ikke å stille sikkerhet.</article></article><article class="legalArticle" data-lovdata-URL="LTI/forskrift/1992-11-20-856/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Sikkerhetens form</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Sikkerheten stilles ved at det hos Tilsynsrådet for advokatvirksomhet deponeres en erklæring fra et norsk skadeforsikringsselskap eller et annet norsk foretak med rett til å drive finansieringsvirksomhet etter lov om finansieringsvirksomhet og finansinstitusjoner § 1-4 første ledd (sikkerhetsstilleren) om at sikkerhetsstilleren påtar seg å innestå for oppfyllelse av advokatens erstatningsansvar etter reglene i denne forskrift. I erklæringen kan det angis at sikkerhetsstilleren innestår for ansvaret med et bestemt beløp eller innenfor den ramme som til enhver tid følger av § 5, eventuelt begrenset oppad til et nærmere angitt beløp.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Tilsynsrådet for advokatvirksomhet kan nekte å godta erklæringen dersom det er tvil om den oppfyller kravene i første ledd.</article></article><article class="legalArticle" data-lovdata-URL="LTI/forskrift/1992-11-20-856/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hva sikkerheten dekker</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Sikkerheten dekker erstatningsansvar advokaten pådrar seg ved utøvelsen av advokatvirksomheten.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Sikkerheten dekker ikke deltakeransvar i ansvarlig selskap for erstatningsansvar som selskapet pådrar seg ved advokatvirksomheten, når minst en av selskapets advokater er solidarisk ansvarlig med selskapet etter domstolloven § 232 første til fjerde ledd.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Sikkerheten dekker ikke ansvar som advokaten etter bestemmelse i eller i medhold av annen lov har stilt annen sikkerhet for.</article></article><article class="legalArticle" data-lovdata-URL="LTI/forskrift/1992-11-20-856/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvilken sikkerhetsstiller som svarer</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Den sikkerhetsstilleren som advokaten har når skadelidte fremsetter krav om erstatning er ansvarlig overfor skadelidte. Dette gjelder selv om tapet ble forårsaket mens advokaten hadde en annen sikkerhetsstiller.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Et erstatningskrav anses for fremsatt på det tidligste av følgende tidspunkter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/4/ledd/2/punkt/1/" id="kapittel-1-paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/4/ledd/2/punkt/1/ledd/1/" id="kapittel-1-paragraf-4-ledd-2-punkt-1-ledd-1">det tidspunkt advokaten eller dennes sikkerhetsstiller første gang mottok melding om tapet med krav om erstatning, eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/4/ledd/2/punkt/2/" id="kapittel-1-paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/4/ledd/2/punkt/2/ledd/1/" id="kapittel-1-paragraf-4-ledd-2-punkt-2-ledd-1">det tidspunkt advokaten eller dennes sikkerhetsstiller første gang mottok skriftlig melding fra sikrede eller skadelidte vedrørende omstendigheter som kan ventes å føre til at et erstatningskrav blir reist mot sikrede.</article></article></li></ul></article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Dersom advokaten ikke har en sikkerhetsstiller på det tidspunkt kravet fremsettes, svarer advokatens siste sikkerhetsstiller.</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Den sikkerhetsstilleren som advokaten hadde da tapet ble forårsaket, er også ansvarlig overfor skadelidte, men kan kreve full regress hos den sikkerhetsstilleren som er ansvarlig etter første eller tredje ledd.</article></article><article class="legalArticle" data-lovdata-URL="LTI/forskrift/1992-11-20-856/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sikkerhetens størrelse</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Sikkerheten skal være minst 5.000.000 kroner.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">For advokat som har autorisert advokatfullmektig kommer et tillegg i sikkerhetens størrelse på minst 5.000.000 kroner pr. advokatfullmektig. Dersom en advokatfullmektig er autorisert for flere advokater, fordeles tillegget med like deler på hver av de advokater advokatfullmektigen er autorisert for. Tillegget skal likevel være minst 500.000 kroner for hver advokat.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">For advokat som utøver inkassovirksomhet, skal sikkerheten dessuten minst være lik 1/20 av den fordringsmasse advokaten hadde til inndriving ved det siste regnskapsårets slutt. Dersom kravet i første punktum ikke er tilfredsstilt ved et årsskifte, må sikkerheten bringes i samsvar med kravet innen det tidspunkt revisorerklæring for regnskapsåret skal leveres inn til Tilsynsrådet for advokatvirksomhet. Fordringsmassen skal fremgå av revisorerklæringen.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Tilsynsrådet for advokatvirksomhet kan i enkelttilfeller bestemme at det skal stilles høyere sikkerhet enn det som kreves etter første til tredje ledd. Tilsynsrådet kan i enkelttilfeller også fastsette en kortere eller lengre frist enn nevnt i tredje ledd for å bringe sikkerheten i samsvar med kravene der.</article><article class="legalP" data-absoluteaddress="/kapittel/1/paragraf/5/ledd/5/" id="kapittel-1-paragraf-5-ledd-5">Sikkerhetsstillerens ansvar pr. oppdrag pr. skadelidte kan begrenses ved avtale, men ikke til mindre enn 2.000.000 kroner.</article><article class="legalP" data-absoluteaddress="/kapittel/1/paragraf/5/ledd/6/" id="kapittel-1-paragraf-5-ledd-6">Dersom utbetaling fra sikkerhetsstilleren medfører at sikkerheten ikke lenger oppfyller kravene i første til fjerde ledd, må advokaten sørge for å bringe sikkerheten i samsvar med kravene i første til fjerde ledd innen en måned. Tilsynsrådet for advokatvirksomhet kan i enkelttilfeller fastsette lengre eller kortere frist.</article></article><article class="legalArticle" data-lovdata-URL="LTI/forskrift/1992-11-20-856/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Nærmere krav til sikkerheten</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Skadelidte kan kreve dekning direkte fra sikkerhetsstilleren uten først å rette krav mot advokaten.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Sikkerhetsstilleren kan ikke gjøre gjeldende andre innsigelser overfor skadelidte enn de innsigelser advokaten selv har i forholdet til skadelidte.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Oppsigelse av sikkerheten eller bortfall av sikkerheten på annen måte er ikke virksomt i forhold til skadelidte før tre måneder etter at Tilsynsrådet for advokatvirksomhet har mottatt melding om bortfallet. Stilles ny sikkerhet før utløpet av denne perioden, blir bortfallet av sikkerheten virksomt fra det tidspunkt ny sikkerhet er stilt.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Sikkerhetsstilleren kan overfor skadelidte ikke påberope at det er foretatt utbetalinger under sikkerheten med mindre Tilsynsrådet for advokatvirksomhet er varslet om utbetalingen senest samtidig med at utbetalingen fant sted.</article><article class="legalP" data-absoluteaddress="/kapittel/1/paragraf/6/ledd/5/" id="kapittel-1-paragraf-6-ledd-5">Påberoper sikkerhetsstilleren sikkerhetens størrelse overfor flere skadelidte, gjelder det høyeste sikkerhetsbeløp overfor alle skadelidte.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-11-20-856/KAPITTEL_2" data-partID="k2"><h2>Kapittel II – Plikt for andre enn advokater til å stille sikkerhet</h2><article class="legalArticle" data-lovdata-URL="LTI/forskrift/1992-11-20-856/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å stille sikkerhet for andre som utøver virksomhet på vegne av et advokatselskap</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Den som vil utøve slik virksomhet som nevnt i domstolloven § 231 femte ledd på vegne av et advokatselskap, skal stille en sikkerhet på minst 5.000.000 kroner.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Vedkommende plikter ikke stille egen sikkerhet etter paragrafen her dersom det er stilt godtatt sikkerhet for minst samme beløp etter annet lovbestemt krav om sikkerhetsstillelse, og denne sikkerheten på vilkår som nevnt i § 6 dekker erstatningskrav vedkommende pådrar seg ved utøvelse av virksomhet på vegne av advokatselskapet.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">For sikkerhet etter denne paragraf gjelder § 1 første ledd, § 2, § 3, § 4, § 5 fjerde, femte og sjette ledd og § 6 tilsvarende.</article></article><article class="legalArticle" data-lovdata-URL="LTI/forskrift/1992-11-20-856/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Plikt for andre rettshjelpere enn advokater til å stille sikkerhet</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Den som vil utøve rettshjelpsvirksomhet i medhold av domstolloven § 218 annet ledd nr. 1 eller 4 eller i medhold av individuell tillatelse etter nr. 3 eller 5 skal stille en sikkerhet på minst 3.000.000 kroner.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">For sikkerhet etter denne paragraf gjelder § 1 første ledd, § 2, § 3 første og tredje ledd, § 4, § 5 fjerde, femte og sjette ledd og § 6 tilsvarende.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Den som har juridisk embetseksamen og er ansatt ved et universitet, plikter ikke å stille sikkerhet etter paragrafen her for utøvelse av rettshjelpsvirksomhet i medhold av domstolloven § 218 annet ledd nr. 1 dersom virksomheten utelukkende består i avgivelse av juridiske betenkninger.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1992-11-20-856/KAPITTEL_3" data-partID="k3"><h2>Kapittel III – Ikrafttredelses- og overgangsbestemmelser</h2><article class="legalArticle" data-lovdata-URL="LTI/forskrift/1992-11-20-856/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelses- og overgangsbestemmelser</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Forskriften trer i kraft 1. januar 1993.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">For den som ved ikrafttredelsen utøver advokatvirksomhet skal sikkerhetsstillelsen dekke tap som er forårsaket før ikrafttredelsen dersom erstatningskrav ikke er fremsatt før dette tidspunkt.</article></article></section></main></body></html>