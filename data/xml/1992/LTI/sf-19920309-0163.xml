<!DOCTYPE html><html lang="no"><head><title>Forskrift om opplæring av fører av kjøretøy som transporter farlig gods og om ADR-kompetansebevis.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">FOR-1992-03-09-163</dd><dt class="dokid">DokumentID</dt><dd class="dokid">LTI/forskrift/1992-03-09-163</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 6</dd><dt class="changesToDocuments">Endrer</dt><dd class="changesToDocuments"><ul><li>lov/1977-05-27-40</li><li>forskrift/1989-12-08-1198/§3-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§18</li><li>lov/1977-05-27-40</li></ul></dd><dt class="dateOfPublication">Kunngjort</dt><dd class="dateOfPublication">1992-04-03</dd><dt class="title">Tittel</dt><dd class="title">Forskrift om opplæring av fører av kjøretøy som transporter farlig gods og om ADR-kompetansebevis.</dd><dt class="refid">RefID</dt><dd class="refid">forskrift/1992-03-09-163</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplæring av fører av kjøretøy som transporter farlig gods og om ADR-kompetansebevis.<ul class="tocSubUl"><li>§ 1. Forskriftens virkeområde</li><li>§ 2. Krav til opplæring m.v.</li><li>§ 3. Undervisningsrett, opptakskrav ved instruktørkurs</li><li>§ 4. Godkjenning av kursarrangør</li><li>§ 5. Administrative plikter</li><li>§ 6. Prøve for erverv av kompetansebevis</li><li>§ 7. Begrenset rett til begrunnelse og klage</li><li>§ 8. Utstedelse av kompetansebevis for transport av farlig gods.</li><li>§ 9. Gebyr</li><li>§ 10. Utfyllende bestemmelser, unntak</li><li>§ 11. Innbytte av eldre bevis o.l., overgangsregler</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1992-03-09-163" id="dokument"><h1>Forskrift om opplæring av fører av kjøretøy som transporter farlig gods og om ADR-kompetansebevis.</h1><article class="legalP" data-absoluteaddress="/ledd/1/" id="ledd-1">Fastsatt av Samferdselsdepartementet 9. mars 1992 med hjemmel i vegtrafikklov 18. juni 1965 nr. 4 § 18 første ledd og kgl.res. 16. desember 1977 om ikraftsetting av lov 27. mai 1977 nr. 40 om endringer i forvaltningsloven, resolusjonens deler VIII og IX.</article><article class="legalArticle" data-lovdata-URL="LTI/forskrift/1992-03-09-163/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for kompetansegivende opplæring av motorvognfører i internasjonal og nasjonal trafikk i henhold til bilag B margnr. 10 315 i Den europeiske avtale om internasjonal vegtransport av farlig gods (ADR-avtalen) av 30. september 1957 med senere endringer og nasjonale tilpasninger jf forskrift om landtransport av farlig gods av 8. desember 1989 nr. 1198 § 3-3 første ledd.</article></article><article class="legalArticle" data-lovdata-URL="LTI/forskrift/1992-03-09-163/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til opplæring m.v.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Opplæringen skal skje etter læreplan som fastsettes av Vegdirektoratet i samsvar med ADR-avtalen bilag B margnr. 10 315 punkt (4). Den grunnleggende opplæring betegnes Opplæring Stykkgods og skal inneholde 12 timers teoretisk undervisning.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bestått prøve etter Opplæring Stykkgods gir rett til videreopplæring som betegnes Opplæring Tank. Før Opplæring Tank starter, må kursdeltaker i minst 2 år ha vært i besittelse av førerkort i klassene C, CE eller DE. Opplæring Tank skal inneholde 12 timers teoretisk og 12 timers praktisk undervisning.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Kursarrangør skal nytte undervisningspersonell som tilfredsstiller kravene i § 3 eller har fått dispensasjon etter § 10. Videre må arrangør disponere lokaler og ha kjøretøy, utstyr og materiell for undervisningen som angitt i læreplanen.</article></article><article class="legalArticle" data-lovdata-URL="LTI/forskrift/1992-03-09-163/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Undervisningsrett, opptakskrav ved instruktørkurs</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Den som skal undervise ved opplæring etter § 2, må ha gjennomført Instruktørkurs Stykkgods og eventuelt Instruktørkurs Tank ved Statens Trafikklærerskole, og ha bestått påfølgende prøve.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For opptak til Instruktørkurs Stykkgods kreves det at søker har faglærerutdanning fra Statens Trafikklærerskole eller har ordinær kjørelærerutdanning med utvidet undervisningsrett for tunge kjøretøyer. Videre kan det opptas søkere med annen relevant bakgrunn.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For opptak til instruktørkurs Tank kreves gjennomført og bestått Instruktørkurs Stykkgods. I tillegg kreves det minst 3 måneders kjørepraksis med tankbil, herunder erfaring med fylling og tømming av tankbil som transporterer farlig gods.</article></article><article class="legalArticle" data-lovdata-URL="LTI/forskrift/1992-03-09-163/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av kursarrangør</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Undervisning etter denne forskrift kan gis av kjøreskole, det offentlige skoleverk eller av annen søker som også oppfyller kravene til opplæring etter § 2.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Kursarrangør skal første gang søke biltilsynet om godkjenning minst 4 uker på forhånd. Søknad sendes til biltilsynet i det distrikt hvor arrangør ønsker å gi opplæring. Søknad med vedlegg må inneholde alle opplysninger som er nødvendig for biltilsynets avgjørelse, herunder opplysning om hvilken person som skal være hovedansvarlig for opplæringen.</article></article><article class="legalArticle" data-lovdata-URL="LTI/forskrift/1992-03-09-163/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrative plikter</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kursarrangør skal føre opplæringskort på fastsatt skjema for hver elev. Kursarrangør skal videre føre elevfortegnelse som minst viser elevenes navn, adresse, fødselsdato, førerkortkompetanse og tidspunktet for gjennomført opplæring. Opplæringskortene oppbevares i minst 3 år og elevfortegnelsen i minst 5 år.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Kursarrangør sender melding med elevdata til biltilsynet etter gjennomført opplæring.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Biltilsynet kan gi skriftlige pålegg som ansees nødvendig for at opplæringen skal skje i samsvar med Vegdirektoratets læreplan. Ved vesentlig mangelfull opplæring kan biltilsynet tilbakekalle kursarrangørs godkjenning etter § 4. Det samme gjelder hvis påpekte mangler ved opplæringen ikke blir rettet.</article></article><article class="legalArticle" data-lovdata-URL="LTI/forskrift/1992-03-09-163/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prøve for erverv av kompetansebevis</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Prøve etter gjennomført Opplæring Stykkgods eller Opplæring Tank, avholdes for biltilsynet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Elev som har gjennomført opplæring i farlig gods etter godkjent fagplan innen det offentlige skoleverk, kan framstille seg direkte til prøve for Opplæring Stykkgods.</article></article><article class="legalArticle" data-lovdata-URL="LTI/forskrift/1992-03-09-163/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Begrenset rett til begrunnelse og klage</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kandidat som ikke består prøve etter § 6, kan kreve muntlig begrunnelse for avgjørelsen. De skjønnsmessige sider ved avgjørelse etter § 6, kan ikke påklages.</article></article><article class="legalArticle" data-lovdata-URL="LTI/forskrift/1992-03-09-163/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utstedelse av kompetansebevis for transport av farlig gods.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kompetansebevis utstedes av biltilsynet på forlangende til person fast bosatt i Norge og som har gjennomført fastsatt opplæring og bestått tilhørende prøve etter § 6. Kompetansebeviset gis gyldighet i 5 år. Gyldigheten kan forlenges for inntil 5 år om gangen når gjenoppfriskingskurs er gjennomgått og prøven bestått. Krav om gjenoppfriskingskurs og prøve gjelder ved fornyelse av kompetansebevis utstedt etter denne paragraf på grunnlag av bevis omhandlet i § 11.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kompetansebeviset skal være etter ADR-avtalens modell inntatt i vedlegg B.6 til bilag B, jf margnr. 10 315 punkt (5) og endringsdokument TRANS/WP15/111 Annex I. Beviset angir innehavers kompetanse med hensyn til klasser, transport av stykkgods og/eller transport i tank i samsvar med ADR-avtalens bestemmelser.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Dersom bevis ødelegges, mistes eller går tapt på annen måte, kan nytt bevis utstedes av biltilsynet.</article></article><article class="legalArticle" data-lovdata-URL="LTI/forskrift/1992-03-09-163/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Gebyr</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">For hver utstedelse av kompetansebevis hos biltilsynet betales det samme gebyr som for utstedelse av førerkort uten prøve.</article></article><article class="legalArticle" data-lovdata-URL="LTI/forskrift/1992-03-09-163/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utfyllende bestemmelser, unntak</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vegdirektoratet kan fastsette utfyllende bestemmelser til gjennomføring av denne forskrift.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Vegdirektoratet kan ved enkeltvedtak gjøre unntak i særlige tilfeller fra kravene i denne forskrift.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Ved transport av farlig gods i det militære må fører uten kompetansebevis etter denne forskrift, ha gjennomført militær opplæring og prøve etter program godkjent av Forsvaret.</article></article><article class="legalArticle" data-lovdata-URL="LTI/forskrift/1992-03-09-163/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Innbytte av eldre bevis o.l., overgangsregler</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">ADR-bevis utstedt etter opplæring gjennomført før denne forskrifts ikrafttredelse, kan uten opplæring eller prøve byttes til kompetansebevis etter § 8 for transport av de klasser, eventuelt for transport i tank, som fastsatt i det bevis som byttes inn. ADR-bevis utstedt av andre lands myndigheter, kan etter bestått prøve byttes på tilsvarende måte. Kompetansebevisene gis gyldighet i 5 år.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Tankbilsertifikat etter retningslinjer gitt av Statens Sprengstoffinspeksjon 1. august 1982, kan uten opplæring eller prøve byttes til kompetansebevis etter § 8 for transport av klassene 2 og 3 i tank. Kompetansebeviset gis gyldighet i 5 år. Tankbilsertifikat som ikke byttes inn til kompetansebevis, kan benyttes ut påført gyldighetsperiode.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">På grunnlag av dokumentert bedriftsintern opplæring for transport av eksplosive varer eller sprengningssertifikat klasse A og B, kan innehaver uten opplæring og prøve få utstedt et supplerende kompetansebevis etter § 8 for transport av klasse 1, ikke i tank. Kompetansebeviset gis gyldighet i 5 år.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Direktoratet for brann- og eksplosjonsvern fastsetter hvor lenge opplæring og kompetansebevis omtalt i annet og tredje ledd, skal aksepteres helt eller delvis som alternativ til vanlig opplæring m.v. etter denne forskrift.</article></article><article class="legalArticle" data-lovdata-URL="LTI/forskrift/1992-03-09-163/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft fra det tidspunkt Vegdirektoratet fastsetter.</article></article></main></body></html>