<!DOCTYPE html><html lang="no"><head><title>Forskrift om utslipp fra separate avløpsanlegg. Kommunens myndighet, saksbehandling m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1992-07-08-519</dd><dt class="dokid">DokumentID</dt><dd class="dokid">LTI/forskrift/1992-07-08-519</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 15</dd><dt class="dateInForce">I kraft fra</dt><dd class="dateInForce">1992-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-12-02-2071</li><li>forskrift/1985-12-02-2071/§9</li><li>forskrift/1985-12-02-2071/§11</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6</li><li>lov/1981-03-13-6/§9</li><li>lov/1981-03-13-6/§11</li></ul></dd><dt class="dateOfPublication">Kunngjort</dt><dd class="dateOfPublication">1992-07-31</dd><dt class="title">Tittel</dt><dd class="title">Forskrift om utslipp fra separate avløpsanlegg. Kommunens myndighet, saksbehandling m.v.</dd><dt class="refid">RefID</dt><dd class="refid">forskrift/1992-07-08-519</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utslipp fra separate avløpsanlegg. Kommunens myndighet, saksbehandling m.v.<ul class="tocSubUl"><li>§ 1. Forskriftens virkeområde</li><li>§ 2. Definisjoner</li><li>§ 3. Tillatelse</li><li>§ 4. Søknad</li><li>§ 5. Helse- og sosialstyrets stilling</li><li>§ 6. Kommunens myndighet. Begrensninger og utvidelse</li><li>§ 7. Særlige regler for tettbygd strøk</li><li>§ 8. Kriterier og vilkår</li><li>§ 9. Ansvarsforhold m.v.</li><li>§ 10. Bortfall av tillatelse</li><li>§ 11. Unntak</li><li>§ 12. Eldre utslipp</li><li>§ 13. Tilsyn</li><li>§ 14. Klage</li><li>§ 15. Forurensningsgebyr</li><li>§ 16. Straff</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1992-07-08-519" id="dokument"><h1>Forskrift om utslipp fra separate avløpsanlegg. Kommunens myndighet, saksbehandling m.v.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 8. juli 1992 i medhold av lov av 13. mars 1981 nr. 6 om vern mot forurensninger og om avfall, §§ 9 og 11.</article><article class="legalArticle" data-lovdata-URL="LTI/forskrift/1992-07-08-519/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder utslipp av avløpsvann fra bolig- og fritidsbebyggelse med innlagt vann, eller annen bebyggelse med tilsvarende utslipp, når utslippet skal tilknyttes separat avløpsanlegg.</article></article><article class="legalArticle" data-lovdata-URL="LTI/forskrift/1992-07-08-519/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med avløpsvann menes i denne forskriften avløp fra vannklosett, kjøkken, bad, vaskerom e.l. Med innlagt vann menes vann fra brønn, cisterneanlegg, vannverk e.l., og som gjennom rør eller ledning er ført innendørs.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Separat avløpsanlegg er anlegg beregnet på å motta avløpsvann som i mengde eller sammensetning tilsvarer avløp fra inntil 7 bolig- eller hytteenheter.</article></article><article class="legalArticle" data-lovdata-URL="LTI/forskrift/1992-07-08-519/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatelse</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ingen må sette i verk utslipp som omfattes av § 1 uten tillatelse.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det er også nødvendig med tillatelse dersom utslippet økes vesentlig. Som vesentlig økning regnes blant annet innlegging av vann og installering av vannklosett.</article></article><article class="legalArticle" data-lovdata-URL="LTI/forskrift/1992-07-08-519/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknad om utslippstillatelse sendes kommunen. Kommunen skal vanligvis kreve at utslippssøknad fremmes samtidig med søknad om byggetillatelse eller fradeling av tomt etter plan- og bygningslovens § 66 nr. 2, og at søknadene behandles under ett. Søkeren skal etter kommunens nærmere bestemmelse gi varsel om søknaden til naboer og andre som måtte ha spesielle interesser å ivareta.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknaden skal inneholde de opplysninger som kommunen finner nødvendig for å vurdere om tillatelse bør gis og hvilke vilkår som eventuelt skal fastsettes.</article></article><article class="legalArticle" data-lovdata-URL="LTI/forskrift/1992-07-08-519/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Helse- og sosialstyrets stilling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Medisinsk-faglig ansvarlig lege skal tilsendes nødvendige dokumenter for å vurdere om hygieniske eller helsemessige ulemper kan oppstå. Medisinsk-faglig ansvarlig lege kan kreve at saken skal forelegges helse- og sosialstyret til behandling etter forskrifter om utslipp av avløpsvann, gitt ved kgl.res. av 22. februar 1980 med hjemmel i Sunnhetsloven av 16. mai 1860.</article></article><article class="legalArticle" data-lovdata-URL="LTI/forskrift/1992-07-08-519/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kommunens myndighet. Begrensninger og utvidelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om utslippstillatelse avgjøres av kommunen. Kommunestyret kan delegere myndighet etter forskriften til kommunale råd eller utvalg eller til kommunal tjenestemann, jf. forurensningslovens § 83.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tillatelse kan bare gis i overensstemmelse med Retningslinjer for utforming og drift av separate avløpsanlegg, gitt av Statens forurensningstilsyn.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Når spesielle hensyn tilsier det kan fylkesmannen bestemme at en eller flere av løsningene i tekniske retningslinjer nevnt i 2. ledd ikke skal tillates i nærmere angitte områder.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Fylkesmannen kan gi kommunen myndighet til å fravike avløpsløsningene i tekniske retningslinjer i bestemte områder, eller for visse typer saker.</article></article><article class="legalArticle" data-lovdata-URL="LTI/forskrift/1992-07-08-519/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særlige regler for tettbygd strøk</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">I tettbygd strøk kan kommunen bare gi tillatelse når særlige grunner foreligger. Som tettbygd strøk regnes i denne forbindelse hussamling med fler enn 7 bolig- og/eller hytteenheter hvor innbyrdes avstand mellom enhetene normalt ikke overstiger 100 meter. Enkeltstående hus eller hytte regnes likevel med til tettbygd strøk når avstanden til nærmeste bolig eller hytte i hussamlingen er mindre enn 200 meter.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Med særlige grunner menes:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/1/" id="paragraf-7-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/1/ledd/1/" id="paragraf-7-ledd-2-punkt-1-ledd-1">stedbunden næring</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/2/" id="paragraf-7-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/2/ledd/1/" id="paragraf-7-ledd-2-punkt-2-ledd-1">gjenoppbygging etter brann e.l.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/3/" id="paragraf-7-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/3/ledd/1/" id="paragraf-7-ledd-2-punkt-3-ledd-1">rehabilitering av eldre bebyggelse eller avløpsanlegg. Dette gjelder likevel ikke rehabilitering av fritidsbebyggelse uten lovlig utslipp.</article></article></li></ul></article></article><article class="legalArticle" data-lovdata-URL="LTI/forskrift/1992-07-08-519/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kriterier og vilkår</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Avgjørelse skal treffes ut fra hensynet til brukerinteressene og at resipientens naturlige tilstand ikke skal påvirkes i vesentlig grad.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved avgjørelse om tillatelse skal gis skal det legges særlig vekt på om bebyggelsen på grunn av sin tilknytning til næringsvirksomhet må ha en bestemt beliggenhet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Kommunen kan sette de vilkår som trengs for å ivareta kriteriene nevnt i 1. ledd, jf. forurensningslovens § 16.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Fylkesmannen skal underrettes om vedtaket samtidig med søkeren.</article></article><article class="legalArticle" data-lovdata-URL="LTI/forskrift/1992-07-08-519/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ansvarsforhold m.v.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kommunen skal i hvert enkelt tilfelle godkjenne en ansvarshavende som er ansvarlig for at anlegget blir riktig og fagmessig utført og i samsvar med den gitte tillatelsen. Fylkesmannen kan fastsette nærmere krav til kompetanse for den som skal kunne godkjennes som ansvarshavende. Slike kompetansekrav kan innføres både for bestemte områder og for visse typer avløpsløsninger.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Den som er ansvarlig etter 1. ledd skal gi melding til kommunen når avløpsanlegget skal kontrolleres, jf. siste ledd.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Kommunen skal kontrollere anlegget og godkjenne at det tas i bruk. Kommunen skal senere foreta driftskontroll av anlegget.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Avløpsanlegget kan i spesielle tilfeller tas i bruk uten særskilt kontroll og godkjenning dersom kommunen på forhånd tillater dette.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Eieren av avløpsanlegget er ansvarlig for at anlegget drives og vedlikeholdes i henhold til tillatelsen.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">For anlegg som skal typegodkjennes, jf. tekniske retningslinjer pkt. 1.1 og 6.2, og hvor det er et vilkår for typegodkjenning at det foreligger drifts- og vedlikeholdsavtale, er kommunen ansvarlig for at driftstilsyn og vedlikehold utføres av kvalifisert personell. Kommunen kan i disse tilfeller bestemme at den selv skal stå for driftstilsyn og vedlikehold.</article><article class="legalP" data-absoluteaddress="/paragraf/9/ledd/7/" id="paragraf-9-ledd-7">Melding og kontroll etter bestemmelsene i denne paragraf skal skje i samsvar med beskrivelse i tekniske retningslinjer, kap. 10, og eventuelle vilkår i tillatelse.</article></article><article class="legalArticle" data-lovdata-URL="LTI/forskrift/1992-07-08-519/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bortfall av tillatelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Er arbeid ikke igangsatt senest 3 år etter at tillatelse er gitt, faller tillatelsen bort. Det samme gjelder hvis arbeid innstilles i lengre tid enn 2 år, jf. plan- og bygningslovens § 96.</article></article><article class="legalArticle" data-lovdata-URL="LTI/forskrift/1992-07-08-519/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Miljøverndepartementet, eller den departementet bemyndiger, kan gjøre unntak fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/1992-07-08-519/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Eldre utslipp</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Tillatelser gitt i medhold av forskrifter som oppheves etter § 16 er fortsatt gyldige.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Utslipp etablert før denne forskrift trådte i kraft, og som det ikke måtte innhentes tillatelse til etter forskrifter som oppheves etter § 16, kan fortsette uten tillatelse. Kommunen kan likevel bestemme at det for slike utslipp skal innsendes søknad om utslippstillatelse innen en fastsatt frist. Dersom søknad ikke innsendes innen den fastsatte fristen, kan kommunen gi pålegg om at tiltak gjennomføres i henhold til forurensningslovens § 11.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Vedtak om delegering og andre vedtak enn nevnt i 1. ledd, og som er truffet med hjemmel i forskrifter som oppheves etter § 16, står fortsatt ved lag inntil de blir endret eller opphevet i medhold av denne forskriften.</article></article><article class="legalArticle" data-lovdata-URL="LTI/forskrift/1992-07-08-519/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Kommunen har myndighet etter forurensningslovens §§ 48-51 til å føre tilsyn med at denne forskriften følges og å treffe enkeltvedtak etter disse bestemmelser. Det samme gjelder myndighet til å gi pålegg om endring eller opphør av lovlig utslipp etter forurensningslovens § 18 når kommunen har gitt tillatelse.</article></article><article class="legalArticle" data-lovdata-URL="LTI/forskrift/1992-07-08-519/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Klage</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Vedtak truffet av kommunen i medhold av denne forskriften kan påklages til fylkesmannen.</article></article><article class="legalArticle" data-lovdata-URL="LTI/forskrift/1992-07-08-519/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Forurensningsgebyr</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan kommunen eller den Miljøverndepartementet bemyndiger, fastsette forurensningsgebyr til staten i medhold av lov om vern mot forurensninger og om avfall § 73.</article></article><article class="legalArticle" data-lovdata-URL="LTI/forskrift/1992-07-08-519/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Ved overtredelse av denne forskriften eller vedtak truffet i medhold av forskriften, kommer forurensningslovens kap. 10 om straff til anvendelse dersom forholdet ikke går inn under noen strengere straffebestemmelse.</article></article><article class="legalArticle" data-lovdata-URL="LTI/forskrift/1992-07-08-519/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Denne forskrift trer i kraft 1. september 1992. Fra samme tid oppheves forskrifter om utslipp fra separate avløpsanlegg, fastsatt av Miljøverndepartementet 2. desember 1985 nr. 2071 i medhold av lov av 13. mars 1981 nr. 6 om vern mot forurensninger og om avfall, §§ 9 og 11.</article></article></main></body></html>