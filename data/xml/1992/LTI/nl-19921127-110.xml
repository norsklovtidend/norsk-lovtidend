<!DOCTYPE html><html lang="no"><head><title>Lov om konkurranseregler i EØS-avtalen m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:28</dd><dt class="legacyID">Datokode</dt><dd class="legacyID">LOV-1992-11-27-110</dd><dt class="dokid">DokumentID</dt><dd class="dokid">LTI/lov/1992-11-27-110</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 23</dd><dt class="dateInForce">I kraft fra</dt><dd class="dateInForce">Fra den tid EØS-avtalen trer i kraft for Norge, jmf § 6</dd><dt class="changesToDocuments">Endrer</dt><dd class="changesToDocuments"><ul><li>lov/1992-06-26-86</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-12-17</dd><dt class="titleShort">Korttittel</dt><dd class="titleShort">EØS-konkurranseloven</dd><dt class="title">Tittel</dt><dd class="title">Lov om konkurranseregler i EØS-avtalen m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.68 (1991–1992), Ot.prp.nr.98 (1991–1992), Innst.O.nr.22 (1992–1993), Besl.O.nr.9 (1992–1993). Odels- og lagtingsvedtak hhv. 12. og 16. november 1992. Fremmet av Arbeids- og administrasjonsdepartementet. Jf. EØS-avtalens artikkel 55, 56, 57 og vedlegg XIV, Avtalen mellom EFTA-statene om opprettelse av et Overvåkingsorgan og en Domstol protokoll 4.</dd><dt class="refid">RefID</dt><dd class="refid">lov/1992-11-27-110</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om konkurranseregler i EØS-avtalen m.v.<ul class="tocSubUl"><li>§ 1. Forskrifter</li><li>§ 2. Innhenting av opplysninger</li><li>§ 3. Kontroll</li><li>§ 4. Unntak fra taushetsplikt</li><li>§ 5. Bøter og tvangsmulkt</li><li>§ 6. Ikrafttredelse. Endring i andre lover</li></ul></li></ul></dd></dl></header><main class="documentBody" data-lovdata-URL="LTI/lov/1992-11-27-110" id="dokument"><h1>Lov om konkurranseregler i EØS-avtalen m.v.</h1><article class="defaultP" data-text-size="small">Endringer i lov:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven).</article></article></li></ul></article><article class="legalArticle" data-lovdata-URL="LTI/lov/1992-11-27-110/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskrifter</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kongen kan gi forskrifter til gjennomføring og håndheving av konkurransereglene i EØS-avtalen og Avtalen mellom EFTA-statene om opprettelse av et overvåkingsorgan og en domstol.</article></article><article class="legalArticle" data-lovdata-URL="LTI/lov/1992-11-27-110/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innhenting av opplysninger</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enhver plikter uten hinder av taushetsplikt å gi EFTAs overvåkingsorgan og EFTA-domstolen de opplysninger organene kan kreve i henhold til EØS-avtalen, Avtalen mellom EFTA-statene om opprettelse av et overvåkingsorgan og en domstol eller forskrifter gitt i medhold av § 1. Det kan settes tidsfrist for når opplysninger skal gis.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Prisdirektoratet kan kreve tilsvarende opplysninger.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Enhver skal uten hinder av taushetsplikt, innenfor de rammer EØS-avtalen gir, ha rett til å besvare henvendelser fra EF-kommisjonen og EF-domstolen.</article></article><article class="legalArticle" data-lovdata-URL="LTI/lov/1992-11-27-110/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved kontroll som foretas av EFTAs overvåkingsorgan eller Prisdirektoratet i henhold til forskrifter gitt i medhold av § 1, gjelder lov om oppehalding av pris- og rasjoneringsføresegnene o.a. av 9. juli 1948 § 8 tilsvarende.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">EFTAs overvåkingsorgan og EF-kommisjonen kan være til stede ved og delta i kontroll foretatt av Prisdirektoratet innen de rammer EØS-avtalen gir.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Prisdirektoratet og EF-kommisjonen kan være til stede ved og delta i kontroll foretatt av EFTAs overvåkingsorgan innen de rammer EØS-avtalen gir.</article></article><article class="legalArticle" data-lovdata-URL="LTI/lov/1992-11-27-110/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra taushetsplikt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Uten hinder av lovbestemt taushetsplikt kan norske myndigheter gi EFTAs overvåkingsorgan og EF-kommisjonen alle opplysninger som er nødvendige for å håndheve konkurransereglene i EØS-avtalen.</article></article><article class="legalArticle" data-lovdata-URL="LTI/lov/1992-11-27-110/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bøter og tvangsmulkt</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">EFTAs overvåkingsorgan og EFTA-domstolen kan ilegge foretak, sammenslutninger av foretak eller fysiske personer bøter for forsettlig eller uaktsom overtredelse av EØS-avtalen artikkel 53, 54 eller 57, bestemmelsene i EØS-avtalen vedlegg XIV, bestemmelsene i Avtalen mellom EFTA-statene om opprettelse av et overvåkingsorgan og en domstolsprotokoll 4, samt vedtak fattet i medhold av nevnte bestemmelser.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Myndighetene som er nevnt i første ledd kan også fastsette tvangsmulkt til gjennomføring av vedtak fattet med hjemmel i bestemmelsene nevnt i første ledd.</article></article><article class="legalArticle" data-lovdata-URL="LTI/lov/1992-11-27-110/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse. Endring i andre lover</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Loven trer i kraft fra den tid EØS-avtalen trer i kraft for Norge.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Fra den tid loven trer i kraft gjøres følgende endringer i lov av 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven):</article> <article class="defaultP" margin-top="true">§ 4-1 annet ledd bokstav f, g og ny h skal lyde:<ul class="defaultList"><li data-li-identifier="(f)" data-name="(f)"><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">(f)</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">avgjørelse av utenlandsk domstol eller annen utenlandsk myndighet, utenlandsk offentlig forlik og voldgiftsdom, som etter overenskomst med fremmed stat vil være bindende og skal kunne fullbyrdes her i riket,</article></article></li><li data-li-identifier="(g)" data-name="(g)"><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">(g)</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">avgjørelse av utenlandsk domstol som vil være bindende her i riket etter tvistemålsloven § 168 a,</article></article></li><li data-li-identifier="(h)" data-name="(h)"><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">(h)</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">avgjørelse av internasjonal domstol eller av annen internasjonal myndighet, og forlik inngått for slike domstoler og myndigheter, som etter overenskomst med fremmed stat skal kunne fullbyrdes her i riket.</article></article></li></ul></article> <article class="defaultP" margin-top="true">§ 4-17 nytt annet ledd skal lyde:</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Et utenlandsk tvangsgrunnlag som nevnt i § 4-1 annet ledd bokstav h kan begjæres fullbyrdet når de vilkår som følger av overenskomsten er oppfylt. § 5-12 og § 6-5 gjelder bare i den utstrekning overenskomsten gir adgang til det. Det samme gjelder § 8-2 tredje ledd annet punktum, § 10-2 annet ledd annet punktum, § 11-2 annet ledd annet punktum og § 12-2 annet ledd annet punktum dersom det er tatt utlegg på grunnlag av et slikt tvangsgrunnlag.</article> <article class="defaultP" margin-top="true">§ 5-2 annet ledd nytt femte punktum skal lyde:</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Dersom tvangsgrunnlaget er et utenlandsk tvangsgrunnlag som nevnt i § 4-1 annet ledd bokstav h, vedlegges de dokumenter som overenskomsten bestemmer.</article> <article class="defaultP" margin-top="true">§ 5-2 annet ledd nåværende femte punktum blir nytt sjette punktum.</article> <article class="defaultP" margin-top="true">§ 7-3 tredje ledd første punktum skal lyde:</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Dersom det begjæres utlegg på grunnlag av et utenlandsk tvangsgrunnlag som nevnt i § 4-1 annet ledd bokstav f til h, skal begjæringen settes fram for namsretten istedenfor namsmannen.</article> <article class="defaultP" margin-top="true">§ 13-3 første ledd annet punktum skal lyde:</article><article class="legalP" data-absoluteaddress="/paragraf/6/ledd/6/" id="paragraf-6-ledd-6">Dersom utlevering begjæres på grunnlag av et utenlandsk tvangsgrunnlag som nevnt i § 4-1 annet ledd bokstav f til h, gjelder § 7-3 tredje ledd tilsvarende.</article></article></main></body></html>