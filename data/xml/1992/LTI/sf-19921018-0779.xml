<!DOCTYPE html><html lang="no"><head><title>Forskrift om hold av produksjonsdyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:08</dd><dt class="legacyID">Datokode</dt><dd class="legacyID">FOR-1992-10-18-779</dd><dt class="dokid">DokumentID</dt><dd class="dokid">LTI/forskrift/1992-10-18-779</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="subunit">Etat</dt><dd class="subunit"><ul><li>Veterinæravd.</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 22</dd><dt class="dateInForce">I kraft fra</dt><dd class="dateInForce">1992-11-27 (jfr. § 19)</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§30</li><li>forskrift/1976-11-19-3371</li><li>lov/1962-06-08-4/§3</li><li>forskrift/1965-03-19-9941</li></ul></dd><dt class="dateOfPublication">Kunngjort</dt><dd class="dateOfPublication">1992-11-27</dd><dt class="title">Tittel</dt><dd class="title">Forskrift om hold av produksjonsdyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 18. oktober 1992 med hjemmel i lov 20. desember 1974 nr. 73 om dyrevern § 30 jf. kgl.res. 19. november 1976, og lov 8. juni 1962 nr. 4 om tiltak mot dyresjukdommer § 3 jf. kgl.res. 19. mars 1965.</dd><dt class="refid">RefID</dt><dd class="refid">forskrift/1992-10-18-779</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hold av produksjonsdyr.<ul class="tocSubUl"><li>Kapittel I. Formål og definisjoner<ul class="tocSubUl"><li>§ 1. Formål</li><li>§ 2. Definisjoner</li></ul></li><li>Kapittel II. Generelle bestemmelser om husdyrrom, tekniske innretninger m.v.<ul class="tocSubUl"><li>§ 3. Bygning, rom m.m.</li><li>§ 4. Klima, lys, støy m.m.</li></ul></li><li>Kapittel III. Generelle bestemmelser om tilsyn og stell<ul class="tocSubUl"><li>§ 5. Tilsyn</li><li>§ 6. Renhold</li><li>§ 7. Fôr og vann</li></ul></li><li>Kapittel IV. Spesielle bestemmelser om hold av storfe<ul class="tocSubUl"><li>§ 8. Mosjon</li><li>§ 9. Løsdriftsfjøs</li><li>§ 10. Bås- og bingeinnredning</li><li>§ 11. Bruk av kutrener</li><li>§ 12. Oppholdsplass for kalver</li></ul></li><li>Kapittel V. Spesielle bestemmelser om hold av svin<ul class="tocSubUl"><li>§ 13. Fiksering</li><li>§ 14. Avvenning</li><li>§ 15. Binger m.m.</li></ul></li><li>Kapittel VI. Dispensasjon o.a.<ul class="tocSubUl"><li>§ 16. Godkjenning, melding og inspeksjon.</li><li>§ 17. Unntak fra forskriftene</li></ul></li><li>Kapittel VII. Straffebestemmelser, ikrafttreden og overgangsbestemmelser<ul class="tocSubUl"><li>§ 18. Straffebestemmelser</li><li>§ 19. Ikrafttreden og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1992-10-18-779" id="dokument"><h1>Forskrift om hold av produksjonsdyr.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-10-18-779/KAPITTEL_1" data-partID="k1"><h2>Kapittel I. Formål og definisjoner</h2><article class="legalArticle" data-lovdata-URL="LTI/forskrift/1992-10-18-779/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med forskriftene er å legge forholdene til rette for god helse og trivsel hos produksjonsdyr (heretter kalt dyr) og sikre at det tas hensyn til dyras naturlige behov.</article></article><article class="legalArticle" data-lovdata-URL="LTI/forskrift/1992-10-18-779/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I disse forskrifter menes med<p class="leddfortsettelse"><i>produksjonsdyr</i> – storfe og svin. Landbruksdepartementet kan bestemme at andre dyreslag skal omfattes av forskriftene.</p><p class="leddfortsettelse"><i>fiksering</i> – avgrensning av bevegelsesmulighetene slik at dyra ikke kan snu seg helt om, og slik at de ikke kan utføre kroppspleie eller annen normal atferd.</p><p class="leddfortsettelse"><i>klima</i> – lufttemperatur, lufthastighet, luftfuktighet, strålingstemperatur og luftkvalitet.</p></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-10-18-779/KAPITTEL_2" data-partID="k2"><h2>Kapittel II. Generelle bestemmelser om husdyrrom, tekniske innretninger m.v.</h2><article class="legalArticle" data-lovdata-URL="LTI/forskrift/1992-10-18-779/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Bygning, rom m.m.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Driftsmåter skal legges slik til rette at de gir dyr størst mulighet for bevegelse, mosjon og normal atferd. Husdyrrommet skal være utformet og innredet slik at dyra ikke påføres eller påfører seg selv skade.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Det skal avsettes særskilt plass for dyr som trenger spesielt tilsyn. Dyra skal lett kunne slippes ut i tilfelle brann eller andre nødssituasjoner. Plassering og utforming av ganger, dører m.v. skal sikre en rask evakuering av dyra.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Det skal være innlagt kaldt og varmt vann. Personell skal ha adgang til mjølkerom, fôrlager og servicerom uten å måtte gå gjennom husdyrrommet. I tilknytning til mjølkerom skal personell kunne skifte klær, vaske seg og rengjøre utstyr.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Det skal ikke brukes tekniske løsninger for utgjødsling og gjødselhåndtering som utelukker bruk av tilstrekkelige mengder strø i husdyrrom.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Ved feil på tekniske innretninger, skal funksjonene som vedrører dyras velferd og hygieniske forhold innen rimelig tid kunne ivaretas ved alternative løsninger.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Dersom det gis tillatelse til at dyr holdes ute hele året, skal de ha tilgang til le, f.eks. husdyrrom eller leskur med vegger på minst tre sider, med tørr liggeplass for alle dyra. Området foran skuret samt fôrings- og liggeplass skal utformes og vedlikeholdes slik at disse ikke blir oppbløtte og gjørmete. I den kalde årstiden skal oppvarmet rom være tilgjengelig for dyr som trenger spesielt tilsyn og stell. Distriktsveterinæren kan bestemme at leskur ikke er nødvendig.</article></article><article class="legalArticle" data-lovdata-URL="LTI/forskrift/1992-10-18-779/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Klima, lys, støy m.m.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Inneklimaet skal være tilpasset dyras behov. Gasser i skadelige konsentrasjoner må ikke komme inn eller oppstå i rom hvor det er dyr. Støv og annen forurensning i lufta skal holdes på et lavest mulig nivå. Alle husdyrrom skal ha ventilasjonssystemer som sikrer dyra et godt klima.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Alle husdyrrom skal ha vinduer som sikrer dyra tilgang på dagslys. Det skal være mulighet for kunstig belysning slik at dyra får tilstrekkelig lys. Lyskildene skal plasseres slik at de ikke er til ubehag for dyra. Dyra skal ikke utsettes for permanent sterkt kunstig lys eller permanent mørke.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Dyra skal ikke utsettes for unødig støy. Støynivået skal være så lavt at det ikke på noe sted i husdyrrommet er til ulempe for dyra.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1992-10-18-779/KAPITTEL_3" data-partID="k3"><h2>Kapittel III. Generelle bestemmelser om tilsyn og stell</h2><article class="legalArticle" data-lovdata-URL="LTI/forskrift/1992-10-18-779/§5" data-name="§5" data-partID="§5" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Alle oppstallede dyr skal ha daglig tilsyn. Dyreeier/røkter eller annen som er gitt ansvar for dyra, skal gi dyra nødvendig og regelmessig stell og holde dyra rene. Dyr som er sjuke, drektige eller på annen måte har behov for nærmere overvåking, skal ha tilsyn flere ganger daglig.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Utearealer og utmarksbeite som dyr bruker, skal være egnet til formålet, og må kontrolleres jevnlig med henblikk på forhold som kan påføre dyra skader og lidelser.</article></article><article class="legalArticle" data-lovdata-URL="LTI/forskrift/1992-10-18-779/§6" data-name="§6" data-partID="§6" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Renhold</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det skal være godt renhold i husdyrrom, og utgjødsling skal, så langt det er mulig, skje hver dag. Strø skal brukes i nødvendig utstrekning. Transport av gjødsel til gjødsellager samt lagring av gjødsel skal foregå på en hygienisk og helsemessig forsvarlig måte.</article></article><article class="legalArticle" data-lovdata-URL="LTI/forskrift/1992-10-18-779/§7" data-name="§7" data-partID="§7" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fôr og vann</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Fôringen skal være tilstrekkelig slik at dyra ikke utsettes for avmagring, og fôret skal være slik sammensatt at det dekker dyras totale behov når vekstintensitet og normer for produksjonsbetingelser er tatt hensyn til.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Alle dyr skal ha tilgang på tilstrekkelige mengder drikkevann av akseptabel bakteriologisk og kjemisk kvalitet.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Automatiske innretninger for tildeling av fôr og vann skal kontrolleres daglig.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1992-10-18-779/KAPITTEL_4" data-partID="k4"><h2>Kapittel IV. Spesielle bestemmelser om hold av storfe</h2><article class="legalArticle" data-lovdata-URL="LTI/forskrift/1992-10-18-779/§8" data-name="§8" data-partID="§8" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Mosjon</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Dersom dyr som er eldre enn seks måneder holdes på bås, skal de sikres mulighet for fri bevegelse og mosjon i løpet av sommerhalvåret i en periode på minimum 8 uker. Dersom dyra ikke kan slippes på beite, skal distriktsveterinæren godkjenne alternative løsninger som sikrer dyra fri bevegelse og mosjon. Bestemmelsen om fri bevegelse og mosjon gjelder ikke for hanndyr.</article></article><article class="legalArticle" data-lovdata-URL="LTI/forskrift/1992-10-18-779/§9" data-name="§9" data-partID="§9" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Løsdriftsfjøs</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">I løsdriftsfjøs med liggebåser for mjølkekyr skal det være en liggebås pr. mjølkeku. Det skal være så mange fôrplasser at alle dyra kan ete samtidig. Bredden på fôrplassen skal ikke være mindre enn gjennomsnittlig vombredde for voksne dyr. For hver påbegynte 25 kyr skal det være minimum en føde/sjukebinge.</article></article><article class="legalArticle" data-lovdata-URL="LTI/forskrift/1992-10-18-779/§10" data-name="§10" data-partID="§10" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Bås- og bingeinnredning</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Utforming av båsinnredning skal være slik at dyra kan stå, ligge og reise/legge seg på normal måte. Båsplassen skal ha tilstrekkelig lengde og bredde slik at dyra kan ligge i båsen på tett golv. Båsgolv for storfe skal være varmeisolert og ha jevn, ikke glatt overflate. I fellesbinger for ungdyr skal alle kunne ete eller ligge samtidig.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Bunnen av fôrkrybbe/fôrbrett skal være hevet i forhold til båsnivået for å kunne gi dyret normal etestilling. I kortbås skal dyret kunne strekke hodet framover fôrbrettet både når det ligger og når det reiser seg. Krybbekanten må derfor ikke være for høy, og hodeåpningen må være så bred at hodet kan passere uten vanskelighet.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Spaltegolv skal ha en plan, ikke glatt overflate. Spaltebredden skal være like stor i hele plankens lengde. Planker med skadde kanter skal skiftes ut.</article><article class="legalP" data-absoluteaddress="/kapittel/4/paragraf/3/ledd/4/" id="kapittel-4-paragraf-3-ledd-4">Gjødselrister skal ha jevn overflate og være godt sikret mot brudd. Rister med løse stenger skal skiftes ut eller utbedres.</article><article class="legalP" data-absoluteaddress="/kapittel/4/paragraf/3/ledd/5/" id="kapittel-4-paragraf-3-ledd-5">Gjødselkjelleren skal være tett slik at luftlekkasjer gjennom yttervegger og kalde golv unngås.</article></article><article class="legalArticle" data-lovdata-URL="LTI/forskrift/1992-10-18-779/§11" data-name="§11" data-partID="§11" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Bruk av kutrener</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Ved planlegging av nybygg og ved ombygging/ominnredning skal det benyttes løsninger som gir tilfredsstillende renhold uten bruk av kutrener. I eksisterende fjøs kan kutrener av godkjent type brukes. For sjuke og brunstige dyr, ungdyr i vekst og i tiden omkring kalving skal det ikke brukes kutrener. Kutrener skal tilpasses individuelt slik at den ikke er til unødig plage for dyret. Kutreneren skal kontrolleres daglig.</article></article><article class="legalArticle" data-lovdata-URL="LTI/forskrift/1992-10-18-779/§12" data-name="§12" data-partID="§12" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Oppholdsplass for kalver</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Kalver skal ha en tørr og trekkfri oppholdsplass. Binger skal ha god drenering og det må brukes rikelig med strø. Kalver skal ikke stå eller ligge på metallrister.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Kalver skal normalt ikke plasseres på betongspaltegolv før de er tre måneder gamle. Dersom yngre kalver plasseres i binger med spaltegolv, skal en del av arealet ha tett golv med strø.</article><article class="legalP" data-absoluteaddress="/kapittel/4/paragraf/5/ledd/3/" id="kapittel-4-paragraf-5-ledd-3">Kalver under 2 uker skal ikke bindes.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1992-10-18-779/KAPITTEL_5" data-partID="k5"><h2>Kapittel V. Spesielle bestemmelser om hold av svin</h2><article class="legalArticle" data-lovdata-URL="LTI/forskrift/1992-10-18-779/§13" data-name="§13" data-partID="§13" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fiksering</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Fiksering av purker kan foretas fra 3 dager før forventet grising og i inntil 1 uke etter grising. Fiksering av purker skal ellers ikke forekomme. Oppbinding skal ikke brukes som fikseringsmåte.</article></article><article class="legalArticle" data-lovdata-URL="LTI/forskrift/1992-10-18-779/§14" data-name="§14" data-partID="§14" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avvenning</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Smågrisene skal tidligst avvennes ved 28 dagers alder.</article></article><article class="legalArticle" data-lovdata-URL="LTI/forskrift/1992-10-18-779/§15" data-name="§15" data-partID="§15" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Binger m.m.</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Utforming av binger skal være slik at strø kan brukes. På liggeplassen skal det være tett golv. Den øvrige del av bingen kan ha drenerende golv. Dyra skal ha separat ete/ligge plass og gjødselplass. Bingeskiller med strømførende ledning skal ikke brukes.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Fødebinger skal ha egen plass for smågrisene hvor de er beskyttet fra purka. Smågrisene skal ha adgang til en varm, lun og trekkfri liggeplass. I fødebingen skal det brukes rikelig med strø.</article><article class="legalP" data-absoluteaddress="/kapittel/5/paragraf/3/ledd/3/" id="kapittel-5-paragraf-3-ledd-3">Binger for avvente griser skal være så store at de gir tilstrekkelig golvareal pr. gris fra avvenning fram til overflytting til slaktegrisavdelingen eller omsetning. Alle dyr skal kunne ligge på tett golv samtidig.</article><article class="legalP" data-absoluteaddress="/kapittel/5/paragraf/3/ledd/4/" id="kapittel-5-paragraf-3-ledd-4">Slaktegris skal ha tilstrekkelig eteplass, bingeplass og romvolum pr. dyr. Hvis det ikke fôres etter appetitt eller ved hjelp av individuell elektronisk fôring, skal alle dyr kunne ete samtidig.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1992-10-18-779/KAPITTEL_6" data-partID="k6"><h2>Kapittel VI. Dispensasjon o.a.</h2><article class="legalArticle" data-lovdata-URL="LTI/forskrift/1992-10-18-779/§16" data-name="§16" data-partID="§16" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Godkjenning, melding og inspeksjon.</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Nye driftsmåter og nye tekniske innretninger som virker inn på dyras atferd eller mulighet til å få oppfylt naturlige behov skal godkjennes av Landbruksdepartementet.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Ved nybygging eller ominnredning skal de retningslinjer som til enhver tid gjelder og som er gitt av Landbruksdepartementet, legges til grunn for utformingen av husdyrrom.</article><article class="legalP" data-absoluteaddress="/kapittel/6/paragraf/1/ledd/3/" id="kapittel-6-paragraf-1-ledd-3">Eier/bruker plikter å melde fra til distriktsveterinæren før nytt eller ominnredet husdyrrom tas i bruk. Det skal ikke settes dyr inn i et nytt eller ominnredet husdyrrom før distriktsveterinæren har gitt godkjenning.</article></article><article class="legalArticle" data-lovdata-URL="LTI/forskrift/1992-10-18-779/§17" data-name="§17" data-partID="§17" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Unntak fra forskriftene</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Fylkesveterinæren kan dispensere fra disse forskriftenes §§ 8, 9 og 13. Departementet kan fastsette nærmere retningslinjer for utfylling av disse forskrifter forsåvidt gjelder utforming og størrelse på binger og klima, lys, støy m.m.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1992-10-18-779/KAPITTEL_7" data-partID="k7"><h2>Kapittel VII. Straffebestemmelser, ikrafttreden og overgangsbestemmelser</h2><article class="legalArticle" data-lovdata-URL="LTI/forskrift/1992-10-18-779/§18" data-name="§18" data-partID="§18" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straffebestemmelser</span></h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Overtredelser eller unnlatelse av å følge bestemmelser som er gitt i disse forskrifter, er straffbart i henhold til lov 20. desember 1974 nr. 73 om dyrevern § 31 og lov 8. juni 1962 nr. 4 om tiltak mot dyresjukdommer § 19.</article></article><article class="legalArticle" data-lovdata-URL="LTI/forskrift/1992-10-18-779/§19" data-name="§19" data-partID="§19" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttreden og overgangsbestemmelser</span></h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Disse forskrifter trer i kraft umiddelbart.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Bestemmelsen om mosjon for storfe (§ 8) gjøres gjeldende fra 1. januar 1997.</article><article class="legalP" data-absoluteaddress="/kapittel/7/paragraf/2/ledd/3/" id="kapittel-7-paragraf-2-ledd-3">Bestemmelsen om fiksering av purker (§ 13) gjøres gjeldende fra 1. januar 1997 for nybygg og ominnredninger, og fra 1. januar 2000 for eksisterende bygninger.</article><article class="legalP" data-absoluteaddress="/kapittel/7/paragraf/2/ledd/4/" id="kapittel-7-paragraf-2-ledd-4">Bestemmelsen om godkjenning av nye tekniske innretninger (i § 16, 1. ledd) trer i kraft etter nærmere kunngjøring.</article><article class="legalP" data-absoluteaddress="/kapittel/7/paragraf/2/ledd/5/" id="kapittel-7-paragraf-2-ledd-5">Der eksisterende bygninger og driftsformer ellers er i strid med forskriftene, skal tillempninger foretas så snart som råd og senest innen 1. januar 2000. Rette myndighet skal kunne stille krav om kortere overgangstid dersom dette ansees nødvendig av dyrevernmessige grunner.</article></article></section></main></body></html>