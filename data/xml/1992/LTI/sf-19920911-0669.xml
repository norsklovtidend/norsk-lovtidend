<!DOCTYPE html><html lang="no"><head><title>Endringer i regler om ordningen av påtalemyndigheten (påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:48</dd><dt class="legacyID">Datokode</dt><dd class="legacyID">FOR-1992-09-11-669</dd><dt class="dokid">DokumentID</dt><dd class="dokid">LTI/forskrift/1992-09-11-669</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 18</dd><dt class="dateInForce">I kraft fra</dt><dd class="dateInForce">1992-09-11</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25</li><li>lov/1981-05-22-25/§55</li></ul></dd><dt class="dateOfPublication">Kunngjort</dt><dd class="dateOfPublication">1992-10-01</dd><dt class="title">Tittel</dt><dd class="title">Endringer i regler om ordningen av påtalemyndigheten (påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 11. september 1992 i medhold av lov 22. mai 1981 nr. 25 om rettergangsmåten i straffesaker §§ 55 annet ledd, 62 og 457. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1992-09-11-669</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Endringer i regler om ordningen av påtalemyndigheten (påtaleinstruksen).<ul class="tocSubUl"><li>I<ul class="tocSubUl"><li>§ 30-1. Statens innkrevingssentral</li><li>§ 30-2. Tilknytning til påtalemyndigheten</li><li>§ 30-3. Oversending til Statens innkrevingssentral – informasjon til skyldneren</li><li>§ 30-4. Avdragsvis betaling</li><li>§ 30-5. Fremgangsmåten ved unnlatt betaling – utsettelse av innkreving</li><li>§ 30-6. Innkreving hvor inndratt beløp er i behold</li><li>§ 30-7. Prioritering av krav som er pådømt i straffesak</li><li>§ 30-8. Gjeldsforfølging i konkurs</li><li>§ 30-9. Soning av subsidiær fengselsstraff</li><li>§ 30-10. Informasjon til fornærmede og andre skadelidte</li><li>§ 30-11. Innkreving av fornærmedes og andre skadelidtes krav</li><li>§ 30-12. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1992-09-11-669" id="dokument"><h1>Endringer i regler om ordningen av påtalemyndigheten (påtaleinstruksen).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1992-09-11-669/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I regler av 28. juni 1985 nr. 1679 om ordningen av påtalemyndigheten (påtaleinstruksen) gjøres følgende endringer:</article> <article class="defaultP" margin-top="true">§ 1-3 annet ledd tredje til femte punktum skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Begjæring fra et politikammer eller en lensmann om bistand av et lensmannskontor i et annet politidistrikt, kan rettes direkte til vedkommende lensmannskontor. Når bistandsbegjæringen innebærer bruk av tvangsmidler eller dersom etterforskingen ellers tilsier det, skal den rettes via det stedlige politikammer. Når det finnes hensiktsmessig kan likevel begjæringen samtidig rettes direkte til lensmannskontoret, som avventer det stedlige politikammers beslutning.</article> <article class="defaultP" margin-top="true">Kapittel 30 skal lyde:</article><article class="defaultP"><i>Innkreving av bøter og andre pengekrav</i></article><article class="legalArticle" data-lovdata-URL="LTI/forskrift/1992-09-11-669/§30-1" data-name="§30-1" data-partID="§30-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 30-1</span>. <span class="legalArticleTitle">Statens innkrevingssentral</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Bøter og andre pengekrav til fordel for statskassen skal søkes innkrevet ved Statens innkrevingssentral. Det samme gjelder erstatning og andre pengekrav tilkjent fornærmede eller andre skadelidte i en offentlig straffesak, dersom den berettigede ønsker det, jf § 30-11.</article></article><article class="legalArticle" data-lovdata-URL="LTI/forskrift/1992-09-11-669/§30-2" data-name="§30-2" data-partID="§30-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 30-2</span>. <span class="legalArticleTitle">Tilknytning til påtalemyndigheten</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Direktøren, avdelingsdirektørene og de juridiske rådgivere ved Statens innkrevingssentral hører til påtalemyndigheten. Tilknytningen gjelder avgjørelser om innkreving av bøter og pengekrav som nevnt i straffeprosessloven § 455 tredje ledd, jf § 456.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Statens innkrevingssentral er underlagt statsadvokaten i Nordland i generelle anliggender, og er ellers underlagt vedkommende statsadvokat i klagesaker, jf § 30-12.</article></article><article class="legalArticle" data-lovdata-URL="LTI/forskrift/1992-09-11-669/§30-3" data-name="§30-3" data-partID="§30-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 30-3</span>. <span class="legalArticleTitle">Oversending til Statens innkrevingssentral – informasjon til skyldneren</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Straks fullbyrding kan kreves, skal politiet oversende kravet til Statens innkrevingssentral.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Statens innkrevingssentral skal straks sende en betalingsanmodning til skyldneren, med angivelse av de pådømte krav og om betalingsordningen. Det skal settes frist for betalingen, som normalt ikke bør overstige en måned. I betalingsanmodningen skal det opplyses om adgangen til tvangsfullbyrdelse av kravet dersom betaling uteblir, og om soning av subsidiær fengselsstraff ved unnlatt betaling av bot. Det skal også opplyses om rente- og gebyrbelastning ved for sen betaling. Er betaling av erstatning satt som særlig vilkår for betinget dom, skal domfelte gjøres kjent med betydningen av dette.</article></article><article class="legalArticle" data-lovdata-URL="LTI/forskrift/1992-09-11-669/§30-4" data-name="§30-4" data-partID="§30-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 30-4</span>. <span class="legalArticleTitle">Avdragsvis betaling</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Statens innkrevingssentral kan bestemmes at krav som er pådømt i straffesak, kan betales avdragsvis. Ved avgjørelsen skal det tas hensyn til beløpets størrelse og den skyldiges økonomiske evne.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Ved bøtesoning der botlagte har betalt en del av boten, skal frihetsstraffen nedsettes forholdsvis, men slik at del av en dag regnes som en hel dag. Tilbys boten betalt etter at soning er påbegynt, avkortes boten forholdsvis, men bare slik at hele soningsdager tas i betraktning. Avgjørelser etter dette ledd treffes av politiet.</article></article><article class="legalArticle" data-lovdata-URL="LTI/forskrift/1992-09-11-669/§30-5" data-name="§30-5" data-partID="§30-5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 30-5</span>. <span class="legalArticleTitle">Fremgangsmåten ved unnlatt betaling – utsettelse av innkreving</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Dersom kravet ikke blir betalt ved forfall, skal Statens innkrevingssentral sette fram et nytt innbetalingskrav såfremt dette finnes formålstjenlig.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Dersom betaling helt eller delvis ikke skjer, kan beløpet søkes innkrevet ved utleggstrekk etter straffeprosessloven § 456 og lov 8 juni 1984 nr 59 om fordringshavernes dekningsrett (dekningsloven) § 2-7 og § 2-8.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Dersom skyldnerens oppfyllelse av sin underholdsplikt medfører at krav pådømt i straffesak ikke kan innkreves ved utleggstrekk, skal det gis hel eller delvis utsettelse med innkrevingen, hvis ikke beløpet kan drives inn på annen måte. Det samme gjelder dersom innkreving av erstatningskrav fra fornærmede eller skadelidte medfører at krav på bot ikke kan betales. Ellers kan det gis utsettelse med betaling av kravene når særlige grunner tilsier det.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Beløpet kan også søkes dekket ved at utleggsbegjæring fremmes for namsmyndighetene. Hvis tvangsfullbyrdelse, etter opplysning om den skyldige finnes formålsløst, kan dette unnlates. Det er ikke til hinder for tvangsfullbyrdelse at bare en del av kravet kan forventes dekket.</article><article class="legalP" data-absoluteaddress="/kapittel/1/paragraf/5/ledd/5/" id="kapittel-1-paragraf-5-ledd-5">Dersom det anses nødvendig, bør det overveies å begjære heftelse i siktedes formuesgjenstander etter reglene i straffeprosessloven §§ 217 – 219.</article><article class="legalP" data-absoluteaddress="/kapittel/1/paragraf/5/ledd/6/" id="kapittel-1-paragraf-5-ledd-6">Søker domfelte om ettergivelse av krav på inndragning eller sakskostnader til det offentlige, kan Statens innkrevingssentral, eller Justis- og politidepartementet når saken er oversent dit til behandling, beslutte utsettelse med innkreving til søknaden er avgjort. Tilsvarende gjelder ved fremsettelse av klage på avslag.</article></article><article class="legalArticle" data-lovdata-URL="LTI/forskrift/1992-09-11-669/§30-6" data-name="§30-6" data-partID="§30-6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 30-6</span>. <span class="legalArticleTitle">Innkreving hvor inndratt beløp er i behold</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Er domfelte ilagt inndragning av vinning etter straffeloven § 34, kan i de tilfeller inndragningsbeløpet er i behold, fullbyrding av andre pådømte pengekrav bare foretas med eller i den skyldiges øvrige midler. Dette gjelder likevel ikke for erstatningskrav til fornærmede eller andre skadelidte der det er avsagt kjennelse etter straffeloven § 37 d annet ledd om at det som inndras skal anvendes til dekning av slike krav.</article></article><article class="legalArticle" data-lovdata-URL="LTI/forskrift/1992-09-11-669/§30-7" data-name="§30-7" data-partID="§30-7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 30-7</span>. <span class="legalArticleTitle">Prioritering av krav som er pådømt i straffesak</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Innbetaling fra skyldneren skal dekke krav etter denne rekkefølge:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/paragraf/7/ledd/1/punkt/1/" id="kapittel-1-paragraf-7-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/1/paragraf/7/ledd/1/punkt/1/ledd/1/" id="kapittel-1-paragraf-7-ledd-1-punkt-1-ledd-1">Erstatning tilkjent fornærmede eller andre skadelidte i offentlig straffesak,</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/paragraf/7/ledd/1/punkt/2/" id="kapittel-1-paragraf-7-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/1/paragraf/7/ledd/1/punkt/2/ledd/1/" id="kapittel-1-paragraf-7-ledd-1-punkt-2-ledd-1">straffekrav (bot),</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/paragraf/7/ledd/1/punkt/3/" id="kapittel-1-paragraf-7-ledd-1-punkt-3"><span class="data-originalId">3)</span><article class="legalP" data-absoluteaddress="/kapittel/1/paragraf/7/ledd/1/punkt/3/ledd/1/" id="kapittel-1-paragraf-7-ledd-1-punkt-3-ledd-1">inndragningskrav til det offentlige,</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/paragraf/7/ledd/1/punkt/4/" id="kapittel-1-paragraf-7-ledd-1-punkt-4"><span class="data-originalId">4)</span><article class="legalP" data-absoluteaddress="/kapittel/1/paragraf/7/ledd/1/punkt/4/ledd/1/" id="kapittel-1-paragraf-7-ledd-1-punkt-4-ledd-1">andre offentlige krav, slik at det innbyrdes minste krav dekkes først.</article></article></li></ul></article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Krav som etter sin art har samme prioritet, får innbyrdes prioritet etter domstidspunktet eller tidspunktet for vedtakelse av forelegget. Krav av samme art pådømt i felles etterskuddsdom etter straffeloven § 64 jf straffeprosessloven § 49, har samme prioritet.</article></article><article class="legalArticle" data-lovdata-URL="LTI/forskrift/1992-09-11-669/§30-8" data-name="§30-8" data-partID="§30-8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 30-8</span>. <span class="legalArticleTitle">Gjeldsforfølging i konkurs</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Ved gjeldsforfølging i konkurs skal offentlige krav dekkes etter de regler som følger av lov 8. juni 1984 nr. 59 om fordringshavernes dekningsrett.</article></article><article class="legalArticle" data-lovdata-URL="LTI/forskrift/1992-09-11-669/§30-9" data-name="§30-9" data-partID="§30-9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 30-9</span>. <span class="legalArticleTitle">Soning av subsidiær fengselsstraff</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Bot som ikke betales eller lar seg inndrive ved utleggstrekk eller annen tvangsfullbyrdelse, skal fullbyrdes ved soning av den subsidiære fengselsstraff, jf § 29-3.</article></article><article class="legalArticle" data-lovdata-URL="LTI/forskrift/1992-09-11-669/§30-10" data-name="§30-10" data-partID="§30-10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 30-10</span>. <span class="legalArticleTitle">Informasjon til fornærmede og andre skadelidte</span></h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Når erstatnings- og oppreisningskrav er pådømt i straffesak, skal politiet sende underretning til fornærmede og andre skadelidte som har fått krav pådømt i saken, så snart kravet kan fullbyrdes. Det skal opplyses om hvilket beløp som er tilkjent, hvem som er ansvarlig og at Statens innkrevingssentral vil gi nærmere redegjørelse om eventuell innkreving. Kopi av domsslutning eller forelegg skal vedlegges. Dersom det i saken er besluttet inndragning av vinning, skal fornærmede og andre skadelidte gjøres kjent med adgangen til å kreve inndragningsbeløpet brukt til dekning av deres erstatningskrav, jf straffeloven § 37 d annet ledd.</article><article class="legalP" data-absoluteaddress="/kapittel/1/paragraf/10/ledd/2/" id="kapittel-1-paragraf-10-ledd-2">Tilsvarende gjelder når betaling av erstatning er satt som vilkår for betinget påtaleunnlatelse.</article></article><article class="legalArticle" data-lovdata-URL="LTI/forskrift/1992-09-11-669/§30-11" data-name="§30-11" data-partID="§30-11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 30-11</span>. <span class="legalArticleTitle">Innkreving av fornærmedes og andre skadelidtes krav</span></h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Statens innkrevingssentral forestår innkreving av fornærmedes og andre skadelidtes erstatnings- og oppreisningskrav når ikke annet følger av annet ledd. Fornærmede eller skadelidte skal forespørres om han eller hun ønsker å forfølge kravet selv og i tilfelle overlates innkrevingen.</article><article class="legalP" data-absoluteaddress="/kapittel/1/paragraf/11/ledd/2/" id="kapittel-1-paragraf-11-ledd-2">Dersom fornærmede eller skadelidte er et næringsdrivende foretak som må antas å ha ressurser til selv å tvangsfullbyrde kravet, skal ansvaret for å begjære utleggstrekk eller annen tvangsfullbyrdelse av kravet som regel overlates til vedkommende selv. Det samme gjelder offentlige etater når ikke annet er bestemt av departementet.</article></article><article class="legalArticle" data-lovdata-URL="LTI/forskrift/1992-09-11-669/§30-12" data-name="§30-12" data-partID="§30-12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 30-12</span>. <span class="legalArticleTitle">Klage</span></h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Avgjørelser truffet av Statens innkrevingssentral, jf § 30-2, kan påklages til statsadvokaten i det distrikt hvor forelegget eller tiltalen ble utferdiget. Dette gjelder likevel ikke klage over utleggstrekk.</article><article class="legalP" data-absoluteaddress="/kapittel/1/paragraf/12/ledd/2/" id="kapittel-1-paragraf-12-ledd-2">Klagen framsettes via Statens innkrevingssentral, som skal gi melding om klagen til eventuelle andre parter, og sette frist for uttalelse.</article><article class="legalP" data-absoluteaddress="/kapittel/1/paragraf/12/ledd/3/" id="kapittel-1-paragraf-12-ledd-3">Ved utleggstrekk kan skyldneren eller arbeidsgiveren (kassereren) klage til namsretten over pålegget i medhold av tvangsfullbyrdelsesloven § 49 femte ledd. Klagen kan inngis via Statens innkrevingssentral.</article><article class="legalP" data-absoluteaddress="/kapittel/1/paragraf/12/ledd/4/" id="kapittel-1-paragraf-12-ledd-4">Partene skal opplyses om klageadgangen etter denne paragraf.</article> <article class="defaultP" margin-top="true">§ 31-2 skal lyde:</article><article class="defaultP"><i>Ettergivelse av inndragning og sakskostnader</i></article><article class="legalP" data-absoluteaddress="/kapittel/1/paragraf/12/ledd/5/" id="kapittel-1-paragraf-12-ledd-5">Bestemmelsene i § 31-1 får tilsvarende anvendelse så langt de passer når det søkes om ettergivelse av inndragning eller saksomkostninger. Søknaden inngis til Statens innkrevingssentral, som videresender søknaden vedlagt statusrapport for innkrevingen, til politiet for uttalelse. Saken sendes deretter via Statens innkrevingssentral til videre ekspedering i henhold til § 31-1 femte ledd.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1992-09-11-669/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article></section></main></body></html>