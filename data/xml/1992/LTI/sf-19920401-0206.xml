<!DOCTYPE html><html lang="no"><head><title>Forskrift om statstilskudd til etablering av skog på jordbruksareal ute av drift m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:39</dd><dt class="legacyID">Datokode</dt><dd class="legacyID">FOR-1992-04-01-206</dd><dt class="dokid">DokumentID</dt><dd class="dokid">LTI/forskrift/1992-04-01-206</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 7</dd><dt class="dateInForce">I kraft fra</dt><dd class="dateInForce">1992-04-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-05-06</dd><dt class="title">Tittel</dt><dd class="title">Forskrift om statstilskudd til etablering av skog på jordbruksareal ute av drift m.v.</dd><dt class="refid">RefID</dt><dd class="refid">forskrift/1992-04-01-206</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om statstilskudd til etablering av skog på jordbruksareal ute av drift m.v.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Tilskuddsberettigete tiltak</li><li>§ 4. Betingelser for tilskudd</li><li>§ 5. Tilskuddsforvaltning</li><li>§ 6. Utbetaling</li><li>§ 7. Tilbakebetaling av tilskudd</li><li>§ 8. Dispensasjon</li><li>§ 9. Klage</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1992-04-01-206" id="dokument"><h1>Forskrift om statstilskudd til etablering av skog på jordbruksareal ute av drift m.v.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 1. april 1992 med hjemmel i Stortingets årlige budsjettvedtak.</article><article class="legalArticle" data-lovdata-URL="LTI/forskrift/1992-04-01-206/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med statstilskuddet er å stimulere til etablering av skog og til produksjon av juletre og pyntegrønt på jordbruksarealer som etter en samlet økonomisk og miljøfaglig vurdering er egnet til slike formål.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Ved planlegging og gjennomføring av tiltakene skal det tas hensyn til naturmiljø, kulturlandskap, kulturminner og friluftsliv.</article></article><article class="legalArticle" data-lovdata-URL="LTI/forskrift/1992-04-01-206/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskuddsordningen omfatter etablering av skog på jordbruksareal som ikke egner seg for jordbruksproduksjon, og som har vært ute av drift i minst 2 år. Ordningen omfatter dessuten pyntegrønt- og juletreproduksjon på jordbruksarealer, og enkeltprosjekter der skogplanting på jordbruksareal blir brukt som et miljøforbedrende tiltak.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskuddsordningen gjelder alle eierkategorier.</article></article><article class="legalArticle" data-lovdata-URL="LTI/forskrift/1992-04-01-206/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskuddsberettigete tiltak</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan gis tilskudd til følgende tiltak:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Etablering av skog på jordbruksareal ute av drift med sikte på ordinær skogproduksjon. Tilskuddsberettiget er:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/ledd/1/punkt/1/" id="paragraf-3-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/punkt/1/ledd/1/" id="paragraf-3-ledd-1-punkt-1-ledd-1-punkt-1-ledd-1">Nødvendig forarbeid og planting eller såing.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/ledd/1/punkt/2/" id="paragraf-3-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/punkt/2/ledd/1/" id="paragraf-3-ledd-1-punkt-1-ledd-1-punkt-2-ledd-1">Istandsetting av naturlig foryngelse og naturlig oppkommet ungskog.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/ledd/1/punkt/3/" id="paragraf-3-ledd-1-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/punkt/3/ledd/1/" id="paragraf-3-ledd-1-punkt-1-ledd-1-punkt-3-ledd-1">Tilrettelegging for naturlig foryngelse.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/ledd/1/punkt/4/" id="paragraf-3-ledd-1-punkt-1-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/punkt/4/ledd/1/" id="paragraf-3-ledd-1-punkt-1-ledd-1-punkt-4-ledd-1">Inngjerding og andre tiltak som er nødvendig for å etablere skog.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Nødvendig forarbeid og planting for pyntegrønt- og juletreproduksjon.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Enkeltprosjekter der skogplanting på jordbruksareal blir brukt som et miljøtiltak. Slike prosjekter kan bl.a. ha som formål å redusere erosjon og avrenning og utvikle et bedre kulturlandskap. Prosjektene kan ha et flersidig formål der også skogproduksjon inngår.</article></article></li></ul></article></article><article class="legalArticle" data-lovdata-URL="LTI/forskrift/1992-04-01-206/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Betingelser for tilskudd</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det må foreligge omdisponeringstillatelse etter jordlovens § 54 for å kunne få tilskudd til å etablere skog på arealet. Tillatelsen skal fortrinnsvis basere seg på en samlet plan for grendevis eller kommunevis omdisponering av arealer.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Statstilskudd gis bare til arbeider som er utført på en tilfredsstillende måte. Dette innebærer også at det ved valg av treslag og ved utførelse av arbeidet skal tas hensyn til naturmiljø, kulturlandskap, kulturminner og friluftsliv.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Skogbrukssjefen må på forhånd ha godkjent planene for tiltaket.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Skogeiere som mottar statstilskudd har plikt til å sørge for at nødvendige etterarbeider blir utført.</article></article><article class="legalArticle" data-lovdata-URL="LTI/forskrift/1992-04-01-206/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsforvaltning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesskogsjefen fastsetter tilskuddssatsene enten som arealtilskudd eller som en prosentisk kostnadsdekning. Satsene kan differensieres geografisk og etter tiltak. Ved fastsetting av satsene skal det tas sikte på å oppnå størst mulig samfunnsmessig nytte pr. tilskuddskrone. Kvalitetsproduksjon av lauvtrevirke skal stimuleres.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fylkesskogsjefen er på vanlig måte ansvarlig for at de samlete utbetalingene holdes innenfor årets tildeling. Utbetalingene går inn i de midlene som stilles til disposisjon fylkesvis over kap. 1142, post 71 på Landbruksdepartementets budsjett.</article></article><article class="legalArticle" data-lovdata-URL="LTI/forskrift/1992-04-01-206/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Skogeier skal melde fra til skogbruksetaten i kommunen når forhåndsgodkjente tiltak er utført.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Skogbrukssjefen sender oppgave for de enkelte ferdigstilte feltene til fylkeslandbrukskontoret, skogbruksetaten som utbetaler statstilskuddet. Det skal på forhånd være utført nødvendig stikkprøvekontroll.</article></article><article class="legalArticle" data-lovdata-URL="LTI/forskrift/1992-04-01-206/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetaling av tilskudd</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskuddet kan helt eller delvis kreves tilbakebetalt dersom forutsetningene for tilskuddet ikke er oppfylt. Tilskuddet kan også kreves tilbakebetalt hvis feltet blir omdisponert til andre formål.</article></article><article class="legalArticle" data-lovdata-URL="LTI/forskrift/1992-04-01-206/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Landbruksdepartementet kan dispensere fra denne forskrift.</article></article><article class="legalArticle" data-lovdata-URL="LTI/forskrift/1992-04-01-206/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak truffet i medhold av denne forskrift kan påklages etter § 14 i lov om skogbruk og skogvern av 21. mai 1965 (skogbruksloven), jfr. kap. VI i lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1992-04-01-206/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft straks og gjelder for tiltak utført etter 1. januar 1992.</article></article></main></body></html>