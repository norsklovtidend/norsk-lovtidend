<!DOCTYPE html><html lang="no"><head><title>Forskrift om godskriving av pensjonspoeng (omsorgspoeng) ved pleie av eldre, syke og funksjonshemmede utenfor institusjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:22</dd><dt class="legacyID">Datokode</dt><dd class="legacyID">FOR-1992-05-08-318</dd><dt class="dokid">DokumentID</dt><dd class="dokid">LTI/forskrift/1992-05-08-318</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 9</dd><dt class="dateInForce">I kraft fra</dt><dd class="dateInForce">1992-05-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§6-7</li></ul></dd><dt class="dateOfPublication">Kunngjort</dt><dd class="dateOfPublication">1992-06-05</dd><dt class="title">Tittel</dt><dd class="title">Forskrift om godskriving av pensjonspoeng (omsorgspoeng) ved pleie av eldre, syke og funksjonshemmede utenfor institusjon.</dd><dt class="refid">RefID</dt><dd class="refid">forskrift/1992-05-08-318</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godskriving av pensjonspoeng (omsorgspoeng) ved pleie av eldre, syke og funksjonshemmede utenfor institusjon.<ul class="tocSubUl"><li>§ 1. Omsorgspoeng</li><li>§ 2. Aldersgrenser</li><li>§ 3. Avgrensing mot personer i omsorgsyrker m.v.</li><li>§ 4. Omsorgsarbeidets omfang.</li><li>§ 5. Pleieforholdets varighet</li><li>§ 6. Pleie av flere personer</li><li>§ 7. Flere pleier samme person</li><li>§ 8. Særlig om forhøyet hjelpestønad</li><li>§ 9. Framsetting av krav om omsorgspoeng</li><li>§ 10. Videre saksbehandling</li><li>§ 11. Pleieforhold som strekker seg over flere kalenderår</li><li>§ 12. Kommunenes plikt til attestasjon</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1992-05-08-318" id="dokument"><h1>Forskrift om godskriving av pensjonspoeng (omsorgspoeng) ved pleie av eldre, syke og funksjonshemmede utenfor institusjon.</h1><article class="legalP" data-absoluteaddress="/ledd/1/" id="ledd-1">Fastsatt av Sosialdepartementet 8. mai 1992 med hjemmel i lov 17. juni 1966 nr. 12 om folketrygd § 6-7 nr 4.</article><article class="legalArticle" data-lovdata-URL="LTI/forskrift/1992-05-08-318/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omsorgspoeng</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Personer som utfører omsorgsarbeid for eldre, syke og funksjonshemmede, kan godskrives pensjonspoeng (omsorgspoeng) etter folketrygdloven § 6-7 nr 2. Det kan godskrives et poengtall på inntil 3,00 pr år.</article></article><article class="legalArticle" data-lovdata-URL="LTI/forskrift/1992-05-08-318/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Aldersgrenser</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Omsorgspoeng kan godskrives for år fra og med det kalenderår omsorgsyteren fyller 17 år til og med det kalenderår vedkommende fyller 69 år.</article></article><article class="legalArticle" data-lovdata-URL="LTI/forskrift/1992-05-08-318/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgrensing mot personer i omsorgsyrker m.v.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Omsorgspoeng godskrives ikke for pleie i institusjon. Som pleie i institusjon regnes pleie i boformer som er omfattet av folketrygdloven § 7-9 og boformer hvor den pleietrengende må betale vederlag til det offentlige for opphold og pleie. Rikstrygdeverket kan bestemme at også andre tilfelle skal regnes som pleie i institusjon.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Omsorgspoeng godskrives ikke for pleie utført som ledd i omsorgsyterens arbeid i offentlig eller privat tjeneste (fast eller midlertidig) eller som ledd i virksomhet som selvstendig næringsdrivende.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Bestemmelsen i annet ledd gjelder ikke i tilfelle hvor omsorgsyteren mottar lønn etter § 1-3 annet ledd nr 4 i lov om helsetjenesten i kommunene (omsorgslønn) eller får godtgjørelse som hjemmehjelper som et alternativ til slik lønn.</article></article><article class="legalArticle" data-lovdata-URL="LTI/forskrift/1992-05-08-318/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Omsorgsarbeidets omfang.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Omsorgsarbeidet må ha et slikt omfang at det i det vesentlige hindrer vedkommende i å forsørge seg selv. Dette vilkåret anses oppfylt dersom omsorgsarbeidet utgjør minst 22 timer pr uke.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Eventuell reisetid til og fra den pleietrengendes hjem regnes med ved vurderingen av om kravet etter første ledd er oppfylt, men bare med inntil en halv time pr besøk. Dersom pleien helt eller delvis utøves i tilknytning til arbeidsreiser m.v., skal bare ekstra reisetid som følge av pleieforholdet tas i betraktning.</article></article><article class="legalArticle" data-lovdata-URL="LTI/forskrift/1992-05-08-318/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Pleieforholdets varighet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Omsorgspoeng godskrives bare dersom omsorgsarbeidet har pågått i til sammen minst 6 måneder i vedkommende kalenderår.</article></article><article class="legalArticle" data-lovdata-URL="LTI/forskrift/1992-05-08-318/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Pleie av flere personer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom omsorgsyteren pleier to eller flere personer, skal vurderingen av om vilkårene i § 4 er oppfylt, foretas separat for det enkelte pleieforhold. Pleieforhold der de pleietrengende tilhører samme husstand, vurderes likevel under ett.</article></article><article class="legalArticle" data-lovdata-URL="LTI/forskrift/1992-05-08-318/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Flere pleier samme person</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom samme person pleies av to eller flere, må hver enkelt av omsorgsyterne fylle vilkårene i forskriften her.</article></article><article class="legalArticle" data-lovdata-URL="LTI/forskrift/1992-05-08-318/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Særlig om forhøyet hjelpestønad</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom den pleietrengende får forhøyet hjelpestønad etter de to høyeste satser som er fastsatt av Stortinget, kan en av foreldrene gis omsorgspoeng uten attestasjon som nevnt i § 10 første ledd og uten at det settes fram krav etter § 9.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Omsorgspoeng etter første ledd godskrives den av foreldrene som mottar barnetrygd for barnet eller som mottok barnetrygden fram til barnet nådde aldersgrensa etter barnetrygdloven. Dersom foreldrene er sammen om omsorgen for barnet, kan de likevel kreve at omsorgspoengene godskrives den andre.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Omsorgspoeng etter første og andre ledd godskrives til og med kalenderåret før det kalenderår retten til forhøyet hjelpestønad faller bort.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Bestemmelsene i paragrafen her gjelder ikke dersom det er aktuelt å gi omsorgspoeng til mer enn en omsorgsyter.</article></article><article class="legalArticle" data-lovdata-URL="LTI/forskrift/1992-05-08-318/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Framsetting av krav om omsorgspoeng</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Omsorgspoeng godskrives bare etter krav fra omsorgsyter, jfr likevel § 8 første ledd. Slikt krav settes fram for trygdekontoret i omsorgsyterens bostedskommune etter at pleieforholdet har vart i minst 6 måneder av det kalenderår som det kreves omsorgspoeng for.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Omsorgspoeng for et kalenderår kan bare godskrives dersom krav om dette settes fram senest i løpet av det påfølgende kalenderår.</article></article><article class="legalArticle" data-lovdata-URL="LTI/forskrift/1992-05-08-318/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Videre saksbehandling</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Krav om omsorgspoeng sendes til den pleietrengendes bostedskommune, som attesterer hvorvidt pleieforholdet oppfyller kravene i §§ 4 – 7 og utføres av den person som har krevd omsorgspoeng.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Etter at attest fra kommunen er mottatt, tar trygdekontoret saken opp til avgjørelse. Dersom trygdekontoret finner at vilkårene for å yte omsorgspoeng er oppfylt, sendes det melding om dette til Rikstrygdeverket og til omsorgsyteren. I motsatt fall, meddeles omsorgsyteren avslaget med begrunnelse, opplysning om adgangen til å få vedtaket overprøvet og fristen for å kreve slik overprøving.</article></article><article class="legalArticle" data-lovdata-URL="LTI/forskrift/1992-05-08-318/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Pleieforhold som strekker seg over flere kalenderår</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Dersom det er truffet vedtak om å gi omsorgspoeng for ett kalenderår, kan omsorgspoeng tilstås for påfølgende kalenderår uten nytt krav etter § 9. Trygdekontoret skal likevel kreve at omsorgsyteren bekrefter at pleieforholdet består og i alt vesentlig har det samme omfang som før. Som ledd i stikkprøvekontroll kan trygdekontoret videre kreve at kommunen gir attest som nevnt i § 10.</article></article><article class="legalArticle" data-lovdata-URL="LTI/forskrift/1992-05-08-318/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Kommunenes plikt til attestasjon</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Den enkelte kommune plikter å gi attestasjon for pleieforhold når trygdekontoret krever det etter §§ 10 og 11 i forskriften her. Slik attestasjon skal gis uten ugrunnet opphold.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">For kommunens arbeid med attestasjon av pleieforhold etter §§ 10 og 11 ytes det en godtgjørelse etter satser som fastsettes av departementet. Trygdekontoret utbetaler godtgjørelsen.</article></article><article class="legalArticle" data-lovdata-URL="LTI/forskrift/1992-05-08-318/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Forskriften her trer i kraft straks og gis virkning fra 1. januar 1992.</article></article></main></body></html>