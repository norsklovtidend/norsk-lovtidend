<!DOCTYPE html><html lang="no"><head><title>Lov om lovvalg i forsikring.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">LOV-1992-11-27-111</dd><dt class="dokid">DokumentID</dt><dd class="dokid">LTI/lov/1992-11-27-111</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1992 Nr. 23</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1992-12-17</dd><dt class="titleShort">Korttittel</dt><dd class="titleShort">Lov om lovvalg i forsikring</dd><dt class="title">Tittel</dt><dd class="title">Lov om lovvalg i forsikring.</dd><dt class="miscInformation">Annet om dokumentet</dt><dd class="miscInformation">Ot.prp.nr.72 (1991–1992), Innst.O.nr.21 (1992–1993), Besl.O.nr.16 (1992–1993). Odels- og lagtingsvedtak hhv. 13. og 16. november 1992. Fremmet av Justis- og politidepartementet. Jf. EØS-avtalen vedlegg IX punkt 7 (Rdir 88/357/EØF) og 12 (Rdir 90/619/EØF).</dd><dt class="refid">RefID</dt><dd class="refid">lov/1992-11-27-111</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om lovvalg i forsikring.<ul class="tocSubUl"><li>§ 1. Lovens virkeområde</li><li>§ 2. Definisjoner</li><li>§ 3. Henvisning til et lands lov omfatter ikke lovvalgsreglene</li><li>§ 4. Stater med mer enn ett rettssystem</li><li>§ 5. Internasjonalt preseptoriske regler</li><li>§ 6. Lovpliktig forsikring</li><li>§ 7. Loven er ikke uttømmende</li><li>§ 8. Lovvalg i livsforsikring</li><li>§ 9. Lovvalg i annen forsikring enn livsforsikring</li><li>§ 10. Den alminnelige lovvalgsregel for annen forsikring enn livsforsikring</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/1992-11-27-111" id="dokument"><h1>Lov om lovvalg i forsikring.</h1><article class="legalArticle" data-lovdata-URL="LTI/lov/1992-11-27-111/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Loven gjelder lovvalg i direkte forsikringsavtaler.</article></article><article class="legalArticle" data-lovdata-URL="LTI/lov/1992-11-27-111/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I denne lov menes med:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Det land der forpliktelsen består: Det land der forsikringstakeren har sitt vanlige bosted eller, dersom forsikringstakeren er en juridisk person, det land der den virksomhet som avtalen gjelder, ligger.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Det land der risikoen består:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/2/ledd/1/punkt/1/" id="paragraf-2-ledd-1-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/2/ledd/1/punkt/1/ledd/1/" id="paragraf-2-ledd-1-punkt-2-ledd-1-punkt-1-ledd-1">Det land der eiendommen ligger, når forsikringen gjelder enten fast eiendom eller fast eiendom med innbo, i den utstrekning innboet er dekket av den samme forsikringspolisen,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/ledd/1/punkt/2/" id="paragraf-2-ledd-1-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/punkt/2/ledd/1/" id="paragraf-2-ledd-1-punkt-2-ledd-1-punkt-2-ledd-1">det land der registrering er foretatt, når forsikringen gjelder transportmidler av enhver art,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/2/ledd/1/punkt/3/" id="paragraf-2-ledd-1-punkt-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/2/ledd/1/punkt/3/ledd/1/" id="paragraf-2-ledd-1-punkt-2-ledd-1-punkt-3-ledd-1">det land der forsikringstakeren tegnet forsikringen, når det gjelder forsikringsavtaler med en varighet på fire måneder eller mindre, som dekker risikoer i forbindelse med reiser og ferier, uansett forsikringsklasse,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/2/ledd/1/punkt/4/" id="paragraf-2-ledd-1-punkt-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/2/ledd/1/punkt/4/ledd/1/" id="paragraf-2-ledd-1-punkt-2-ledd-1-punkt-4-ledd-1">det land der forsikringstakeren har sitt vanlige bosted eller, dersom forsikringstakeren er en juridisk person, det land der den virksomhet som avtalen gjelder ligger, i alle tilfeller som ikke uttrykkelig er nevnt i bokstav a til c.</article></article></li></ul></article></article></li></ul></article></article><article class="legalArticle" data-lovdata-URL="LTI/lov/1992-11-27-111/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Henvisning til et lands lov omfatter ikke lovvalgsreglene</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Når denne loven bestemmer at et lands lov skal legges til grunn, betyr det landets rettsregler bortsett fra lovvalgsreglene.</article></article><article class="legalArticle" data-lovdata-URL="LTI/lov/1992-11-27-111/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Stater med mer enn ett rettssystem</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Omfatter en stat flere territoriale enheter som hver har sine egne rettsregler for avtaleforpliktelser, regnes hver territorial enhet som ett land når det avgjøres hvilket lands lov som skal anvendes.</article></article><article class="legalArticle" data-lovdata-URL="LTI/lov/1992-11-27-111/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Internasjonalt preseptoriske regler</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Selv om fremmed lov legges til grunn, skal norske domstoler anvende ufravikelige regler i norsk lov når de er tvingende uansett hvilket lands lov som ellers anvendes.</article></article><article class="legalArticle" data-lovdata-URL="LTI/lov/1992-11-27-111/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Lovpliktig forsikring</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For lovpliktige forsikringer skal alle ufravikelige regler i det landet som pålegger forsikringsplikten, anvendes.</article></article><article class="legalArticle" data-lovdata-URL="LTI/lov/1992-11-27-111/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Loven er ikke uttømmende</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ulovfestede lovvalgsregler om avtaleforpliktelser får anvendelse så fremt de ikke strider mot bestemmelser i denne lov.</article></article><article class="legalArticle" data-lovdata-URL="LTI/lov/1992-11-27-111/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lovvalg i livsforsikring</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">En avtale om tegning av livsforsikring står under lovgivningen i det land der forpliktelsen består.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Når forsikringstakeren er en fysisk person og har vanlig bosted i et land der vedkommende ikke er statsborger, kan partene også velge lovgivningen i det land der vedkommende er statsborger.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Når forsikringstakeren er en juridisk person og forpliktelsen består i Norge, kan partene, når den forsikrede har vanlig bosted eller er statsborger i et annet land, også velge dette landets lovgivning.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Når forpliktelsen består i et annet land enn Norge, og dette landets lovgivning tillater avtalefrihet utover det som følger av første og annet ledd, kan partene velge lovgivning i den utstrekning dette landets lovgivning tillater det.</article></article><article class="legalArticle" data-lovdata-URL="LTI/lov/1992-11-27-111/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Lovvalg i annen forsikring enn livsforsikring</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">En avtale om tegning av annen forsikring enn livsforsikring står under lovgivningen i det land der risikoen består, når forsikringstakeren har vanlig bosted eller hovedsete i vedkommende land.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Når en forsikringstaker ikke har vanlig bosted eller hovedsete i det land der risikoen består, kan partene i forsikringsavtalen velge å anvende enten lovgivningen i det land der risikoen består, eller lovgivningen i det land der forsikringstakeren har vanlig bosted eller hovedsete.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Når en forsikringstaker utøver handels- eller industrivirksomhet eller et fritt yrke, og avtalen dekker to eller flere risikoer som gjelder disse virksomhetene og består i forskjellige land, kan partene velge mellom lovgivningen i disse land og i det land der forsikringstakeren har vanlig bosted eller hovedsete.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Når de risikoer som dekkes av avtalen, er begrenset til skader som oppstår i et annet land enn det land der risikoen består, kan partene alltid velge lovgivningen i landet der skaden kan oppstå.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">For visse transportforsikringer, angitt i forskrift gitt av Kongen, kan partene velge et hvilket som helst lands lovgivning.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">I forhold der norsk rett ville komme til anvendelse etter første ledd eller kunne komme til anvendelse etter partenes valg i medhold av annet eller tredje ledd, gjelder følgende:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/ledd/6/punkt/1/" id="paragraf-9-ledd-6-punkt-1"><span class="data-originalId">1.</span><article class="legalP" data-absoluteaddress="/paragraf/9/ledd/6/punkt/1/ledd/1/" id="paragraf-9-ledd-6-punkt-1-ledd-1">For forsikring omfattet av forsikringsavtaleloven § 1-3 annet ledd kan partene velge et hvilket som helst lands lovgivning;</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/ledd/6/punkt/2/" id="paragraf-9-ledd-6-punkt-2"><span class="data-originalId">2.</span><article class="legalP" data-absoluteaddress="/paragraf/9/ledd/6/punkt/2/ledd/1/" id="paragraf-9-ledd-6-punkt-2-ledd-1">For personforsikring når den forsikrede har fast bosted eller er statsborger i et annet land enn Norge kan partene, i tillegg til den valgfrihet som følger av annet og tredje ledd, velge dette landets lovgivning.</article></article></li></ul></article><article class="legalP" data-absoluteaddress="/paragraf/9/ledd/7/" id="paragraf-9-ledd-7">I forhold der lovgivningen i et annet land enn Norge ville komme til anvendelse etter første ledd eller kunne komme til anvendelse etter partenes valg i medhold av annet og tredje ledd, kan partene også velge tredjelands lovgivning i den utstrekning det annet lands lovgivning tillater det.</article><article class="legalP" data-absoluteaddress="/paragraf/9/ledd/8/" id="paragraf-9-ledd-8">Partenes vedtakelse av en bestemt lovgivning kan, hvis alle andre relevante omstendigheter på vedtakelsestidspunktet bare har tilknytning til ett enkelt land, ikke sette til side ufravikelige regler i dette landets lovgivning.</article></article><article class="legalArticle" data-lovdata-URL="LTI/lov/1992-11-27-111/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Den alminnelige lovvalgsregel for annen forsikring enn livsforsikring</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Hvis partene i en avtale om annen forsikring enn livsforsikring ikke har vedtatt et gyldig lovvalg, og lovvalget ikke følger av bestemmelsene i denne loven, står et rettsforhold under loven i det land som det har sin nærmeste tilknytning til etter de tilknytningspunkter som er nevnt i § 9. Det skal legges til grunn at avtalen har sterkest tilknytning til det land der risikoen består, når ikke noe annet alt i alt fremgår.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Dersom en del av avtalen kan skilles ut og har en sterkere tilknytning til et annet av de land som kan komme i betraktning etter § 9, kan lovgivningen i vedkommende land anvendes på denne delen av avtalen når særlige grunner taler for det.</article></article><article class="legalArticle" data-lovdata-URL="LTI/lov/1992-11-27-111/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Loven trer i kraft fra den tid Kongen bestemmer.</article></article></main></body></html>