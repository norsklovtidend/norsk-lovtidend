<!DOCTYPE html><html lang="no"><head><title>Forskrift om investeringstilskudd til kjøp av brukte ringnotfartøyer til Finnmark og Nord-Troms.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:08</dd><dt class="legacyID">Datokode</dt><dd class="legacyID">FOR-1992-05-13-410</dd><dt class="dokid">DokumentID</dt><dd class="dokid">LTII/forskrift/1992-05-13-410</dd><dt class="ministry">Departement</dt><dd class="ministry"><ul><li>AA</li></ul></dd><dt class="publishedIn">Publisert i</dt><dd class="publishedIn">Avd II 1992 Nr. 4</dd><dt class="dateInForce">I kraft fra</dt><dd class="dateInForce">1992-05-13</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-05-06-335</li></ul></dd><dt class="appliesTo">Gjelder for</dt><dd class="appliesTo">Finnmark og Nord-Troms</dd><dt class="dateOfPublication">Kunngjort</dt><dd class="dateOfPublication">1992-06-25</dd><dt class="titleShort">Korttittel</dt><dd class="titleShort">Forskrift om investeringstilskudd til kjø</dd><dt class="title">Tittel</dt><dd class="title">Forskrift om investeringstilskudd til kjøp av brukte ringnotfartøyer til Finnmark og Nord-Troms.</dd><dt class="refid">RefID</dt><dd class="refid">forskrift/1992-05-13-410</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om investeringstilskudd til kjøp av brukte ringnotfartøyer til Finnmark og Nord-Troms.<ul class="tocSubUl"><li>§ 1. Omfang og formål</li><li>§ 2. Vilkår for å motta investeringstilskudd</li><li>§ 3. Utmåling av tilskudd</li><li>§ 4. Særskilte vilkår</li><li>§ 5. Søknadsprosedyre</li><li>§ 6. Klageadgang</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/1992-05-13-410" id="dokument"><h1>Forskrift om investeringstilskudd til kjøp av brukte ringnotfartøyer til Finnmark og Nord-Troms.</h1><article class="legalP" data-absoluteaddress="/ledd/1/" id="ledd-1">Fastsatt av Fiskeridepartementet 13. mai 1992 i medhold av § 3 i støtteavtalen av 17. desember 1991 mellom Arbeids- og administrasjonsdepartementet og Norges Fiskarlag.</article><article class="legalArticle" data-lovdata-URL="LTII/forskrift/1992-05-13-410/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omfang og formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For å styrke ringnotflåten i Finnmark og Nord-Troms (definert som kommunene Kvænangen, Nordreisa, Skjervøy, Kåfjord, Storfjord, Lyngen og Karlsøy), kan Statens Fiskarbank gi investeringstilskudd til kjøp av brukte ringnotfartøy til Finnmark og Nord-Troms. Tilskudd kan gis til partsrederier, aksjeselskaper og til enkeltfiskere som er hjemmehørende i Finnmark eller Nord-Troms.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tilskudd til kjøp av brukte fartøy skal kun gis til kjøp av ringnotfartøy med konsesjon til Finnmark og Nord-Troms fra fylker fra og med Nord-Trøndelag og sørover. I særskilte tilfeller kan tilskudd også gis til kjøp av ringnotfartøy til Finnmark og Nord-Troms fra Nordland og Sør-Troms. Det skal ikke gis tilskudd til kjøp av fartøy fra regioner som har et svakt ringnot- og havfiskemiljø. Det kan ikke gis tilskudd til refinansiering.</article></article><article class="legalArticle" data-lovdata-URL="LTII/forskrift/1992-05-13-410/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for å motta investeringstilskudd</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskudd kan gis til kjøp av brukte ringnotfartøy som er yngre enn 15 år. I særskilte tilfelle kan det gis tilskudd til fartøy som er eldre enn 15 år, når fartøyet har gjennomgått vesentlige ombygginger og fornyinger som gjør at fartøyet er hensiktsmessig for ringnotdrift i flere år framover.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan bare gis til fartøy som er velholdt og velegnet for helårlig ringnotdrift.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Ved behandling av søknaden skal det legges vekt på søkerens personlige og faglige kvalifikasjoner, og om prosjektet er grundig planlagt og godt tilrettelagt. Søkeren må for at tilskudd skal kunne gis kunne dokumentere tilstrekkelig kompetanse innen ringnotdrift.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">For øvrig kommer de årlige retningslinjer for Statens Fiskarbanks utlånsvirksomhet til anvendelse.</article></article><article class="legalArticle" data-lovdata-URL="LTII/forskrift/1992-05-13-410/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utmåling av tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskudd til kjøp av brukt ringnotfartøy kan ytes med inntil 20 % av fartøyets salgspris, i særlige tilfeller inntil 25 % av fartøyets salgspris, dog maksimalt med 5 mill. kr. pr. fartøy.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For tilskuddet skal Statens Fiskarbank ha panterett i fartøyet og i forsikringssummen i 5 år.</article></article><article class="legalArticle" data-lovdata-URL="LTII/forskrift/1992-05-13-410/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilte vilkår</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dersom fartøy som har mottatt tilskudd selges innen 5 år regnet fra utbetaling av tilskudd, kan tilskuddet kreves helt eller delvis tilbakebetalt. Krav om tilbakebetaling av tilskudd kan også gjøres gjeldende dersom kjøper av fartøy som mottar tilskudd etter denne forskrift, flytter ut av Finnmark/Nord-Troms og tar fartøyet med seg.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved avgjørelse om det skal reises krav om tilbakebetaling bør det bl.a. legges vekt på hvor lang tid det er gått fra utbetalingen til salget finner sted, og om det oppnås en uforholdsmessig stor gevinst ved salget.</article></article><article class="legalArticle" data-lovdata-URL="LTII/forskrift/1992-05-13-410/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsprosedyre</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om tilskudd sendes fiskerinemnda i søkerens hjemkommune på samme skjema som er fastsatt for søknader om lån i Fiskarbanken og med de vedlegg som der er nevnt. Søknaden fremmes sammen med evt. søknad om ordinært lån i Statens Fiskarbank. Dersom søkeren ikke planlegger å finansiere fartøyet gjennom Statens Fiskarbank, skal søknaden vedlegges fullstendig finansieringsopplegg, som må godkjennes av Statens Fiskarbank før investeringstilskudd kan tildeles. Driftskalkyle skal også vedlegges søknaden. Dersom driftskalkyler viser at fartøyet ikke kan drives lønnsomt, skal det ikke ytes tilskudd.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Så snart fiskerinemnda har behandlet søknadene og gitt sin uttalelse på fastsatt meldingsskjema, sendes søknadene til fiskerisjefen i Finnmark eller Troms til uttalelse. Fiskerisjefen sender søknadene med sin uttalelse til Statens Fiskarbank. Statens Fiskarbank behandler søknadene om investeringstilskudd som en del av det totale finansieringsopplegg for det enkelte prosjekt. Fiskarbanken avgjør om tilskudd skal gis og utmåler tilskuddets størrelse. Statens Fiskarbank forestår utbetaling av tilskuddet og den videre administrering og oppfølging av ordningen.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">For behandling av søknadene gjelder for øvrig reglene i lov og forskrifter for Statens Fiskarbank.</article></article><article class="legalArticle" data-lovdata-URL="LTII/forskrift/1992-05-13-410/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Lov av 28. april 1972 nr. 22 om Statens Fiskarbank og forskrifter gitt i medhold av denne lov gjelder så langt de passer. Søker har klageadgang i medhold av forvaltningsloven. Fiskeridepartementet er klageinstans for vedtak fattet i medhold av denne forskrift, jf. § 28 i forvaltningsloven av 10. februar 1967. Klager sendes Statens Fiskarbank som forbereder klagen og gir tilrådning.</article></article><article class="legalArticle" data-lovdata-URL="LTII/forskrift/1992-05-13-410/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft straks. Samtidig oppheves forskrift av 6. mai 1991 nr. 335 om forskrift for tilskudd til gjeldssanering for fiskeflåten i 1991 og investeringstilskudd til kjøp av brukte ringnotfartøyer til Nord-Norge i 1991.</article></article></main></body></html>