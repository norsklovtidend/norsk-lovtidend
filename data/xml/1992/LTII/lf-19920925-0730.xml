<!DOCTYPE html><html lang="no"><head><title>Kommunal sammenslutning mellom kommunene Fredrikstad, Kråkerøy, Onsøy, Rolvsøy og Borge, Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:56</dd><dt class="legacyID">Datokode</dt><dd class="legacyID">FOR-1992-09-25-730</dd><dt class="dokid">DokumentID</dt><dd class="dokid">LTII/forskrift/1992-09-25-730</dd><dt class="ministry">Departement</dt><dd class="ministry"><ul><li>KO</li></ul></dd><dt class="publishedIn">Publisert i</dt><dd class="publishedIn">Avd II 1992 Nr. 9</dd><dt class="dateInForce">I kraft fra</dt><dd class="dateInForce">1992-09-25</dd><dt class="changesToDocuments">Endrer</dt><dd class="changesToDocuments"><ul><li>lov/1956-12-21-3</li></ul></dd><dt class="appliesTo">Gjelder for</dt><dd class="appliesTo">Fredrikstad, Kråkerøy, Onsøy, Rolvsøy og Borge</dd><dt class="basedOn">Hjemmel</dt><dd class="basedOn"><ul><li>lov/1956-12-21-3</li></ul></dd><dt class="dateOfPublication">Kunngjort</dt><dd class="dateOfPublication">1992-11-04</dd><dt class="titleShort">Korttittel</dt><dd class="titleShort">Kommunal sammenslutning mellom kommunene</dd><dt class="title">Tittel</dt><dd class="title">Kommunal sammenslutning mellom kommunene Fredrikstad, Kråkerøy, Onsøy, Rolvsøy og Borge, Østfold.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 25. september 1992 i medhold av lov av 21. desember 1956 nr. 3 om endring i kommunal inndeling. Fremmet av Kommunaldepartementet.</dd><dt class="refid">RefID</dt><dd class="refid">forskrift/1992-09-25-730</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Kommunal sammenslutning mellom kommunene Fredrikstad, Kråkerøy, Onsøy, Rolvsøy og Borge, Østfold.</li></ul></dd></dl></header><main class="documentBody" data-lovdata-URL="LTII/forskrift/1992-09-25-730" id="dokument"><h1>Kommunal sammenslutning mellom kommunene Fredrikstad, Kråkerøy, Onsøy, Rolvsøy og Borge, Østfold.</h1><article class="legalP" data-absoluteaddress="/ledd/1/" id="ledd-1">Det er fastsatt følgende bestemmelser vedrørende gjennomføring av sammenslutningen mellom kommunene Fredrikstad, Kråkerøy, Onsøy, Rolvsøy og Borge:<ul class="defaultList"><li data-li-identifier="1." data-name="1."><article class="listArticle" data-absoluteaddress="/ledd/1/punkt/1/" id="ledd-1-punkt-1"><span class="data-originalId">1.</span><article class="legalP" data-absoluteaddress="/ledd/1/punkt/1/ledd/1/" id="ledd-1-punkt-1-ledd-1">Ved kgl.res. av 7. desember 1990 og Stortingets samtykke 14. februar 1991 ble det vedtatt at Fredrikstad bykommune og Kråkerøy, Onsøy, Rolvsøy og Borge herredskommuner i Østfold fylke blir sluttet sammen til en bykommune fra 1. januar 1994. Navnet på den nye kommunen fastsettes til Fredrikstad.</article></article></li><li data-li-identifier="2." data-name="2."><article class="listArticle" data-absoluteaddress="/ledd/1/punkt/2/" id="ledd-1-punkt-2"><span class="data-originalId">2.</span><article class="legalP" data-absoluteaddress="/ledd/1/punkt/2/ledd/1/" id="ledd-1-punkt-2-ledd-1">Kommunestyret i den nye Fredrikstad kommune skal ha 63 medlemmer.</article></article></li><li data-li-identifier="3." data-name="3."><article class="listArticle" data-absoluteaddress="/ledd/1/punkt/3/" id="ledd-1-punkt-3"><span class="data-originalId">3.</span><article class="legalP" data-absoluteaddress="/ledd/1/punkt/3/ledd/1/" id="ledd-1-punkt-3-ledd-1">Det gjøres unntak fra valglovens § 24, som fastsetter at kommunestyrevalgperioden skal være fire år.</article><article class="legalP" data-absoluteaddress="/ledd/1/punkt/3/ledd/2/" id="ledd-1-punkt-3-ledd-2">Unntaket innebærer at:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/ledd/1/punkt/3/ledd/2/punkt/1/" id="ledd-1-punkt-3-ledd-2-punkt-1"><span class="data-originalId">a)</span><article class="legalP" data-absoluteaddress="/ledd/1/punkt/3/ledd/2/punkt/1/ledd/1/" id="ledd-1-punkt-3-ledd-2-punkt-1-ledd-1">De sittende representanters periode forkortes med 2 år</article></article></li><li data-li-identifier="b)" data-name="b)"><article class="listArticle" data-absoluteaddress="/ledd/1/punkt/3/ledd/2/punkt/2/" id="ledd-1-punkt-3-ledd-2-punkt-2"><span class="data-originalId">b)</span><article class="legalP" data-absoluteaddress="/ledd/1/punkt/3/ledd/2/punkt/2/ledd/1/" id="ledd-1-punkt-3-ledd-2-punkt-2-ledd-1">Det avholdes ekstraordinært kommunestyrevalg for Fredrikstad 13. september 1993. Representantene velges for 2 år.</article></article></li></ul></article></article></li><li data-li-identifier="4." data-name="4."><article class="listArticle" data-absoluteaddress="/ledd/1/punkt/4/" id="ledd-1-punkt-4"><span class="data-originalId">4.</span><article class="legalP" data-absoluteaddress="/ledd/1/punkt/4/ledd/1/" id="ledd-1-punkt-4-ledd-1">Når det gjelder stemmerett, valgbarhet, stemmegivning, forhåndsstemmegivning og klagerett, regnes ved det ekstraordinære kommunestyrevalget 13. september 1993 som om sammenslutning alt er gjennomført. Det føres ett felles manntall for alle fem kommunene.</article><article class="legalP" data-absoluteaddress="/ledd/1/punkt/4/ledd/2/" id="ledd-1-punkt-4-ledd-2">Valgstyret skal bestå av minst 15 personer og velges av og blant fellesnemndas politisk valgte medlemmer. Valgstyret skal ha en forholdsmessig sammensetning.</article><article class="legalP" data-absoluteaddress="/ledd/1/punkt/4/ledd/3/" id="ledd-1-punkt-4-ledd-3">Valgstyret kalles første gang sammen av ordføreren i Fredrikstad. Det velger selv sin leder.</article><article class="legalP" data-absoluteaddress="/ledd/1/punkt/4/ledd/4/" id="ledd-1-punkt-4-ledd-4">Manntallet føres av valgstyret, jf. valglovens § 4.</article><article class="legalP" data-absoluteaddress="/ledd/1/punkt/4/ledd/5/" id="ledd-1-punkt-4-ledd-5">Utlegging av manntallet etter valglovens § 7 skjer på de steder i den nye kommunen som valgstyret bestemmer.</article><article class="legalP" data-absoluteaddress="/ledd/1/punkt/4/ledd/6/" id="ledd-1-punkt-4-ledd-6">Bestemmelsene i valgloven gjelder ellers så langt de passer.</article></article></li><li data-li-identifier="5." data-name="5."><article class="listArticle" data-absoluteaddress="/ledd/1/punkt/5/" id="ledd-1-punkt-5"><span class="data-originalId">5.</span><article class="legalP" data-absoluteaddress="/ledd/1/punkt/5/ledd/1/" id="ledd-1-punkt-5-ledd-1">Fylkesmannen i Østfold kaller det nyvalgte kommunestyret i den nye Fredrikstad kommune inn til konstituerende møte snarest mulig etter valget.</article></article></li><li data-li-identifier="6." data-name="6."><article class="listArticle" data-absoluteaddress="/ledd/1/punkt/6/" id="ledd-1-punkt-6"><span class="data-originalId">6.</span><article class="legalP" data-absoluteaddress="/ledd/1/punkt/6/ledd/1/" id="ledd-1-punkt-6-ledd-1">De nyvalgte kommunale organer skal før 1. januar 1994 i den utstrekning det er nødvendig for å forberede og gjennomføre sammenslutningen, utøve myndighet som tilligger de tilsvarende fungerende organer i Fredrikstad, Kråkerøy, Onsøy, Rolvsøy og Borge kommuner.</article></article></li><li data-li-identifier="7." data-name="7."><article class="listArticle" data-absoluteaddress="/ledd/1/punkt/7/" id="ledd-1-punkt-7"><span class="data-originalId">7.</span><article class="legalP" data-absoluteaddress="/ledd/1/punkt/7/ledd/1/" id="ledd-1-punkt-7-ledd-1">Budsjettet for den nye kommunen for 1994 skal vedtas av det nyvalgte kommunestyret. For denne budsjettbehandlingen gjelder ikke de frister som er fastsatt i kommuneloven.</article></article></li><li data-li-identifier="8." data-name="8."><article class="listArticle" data-absoluteaddress="/ledd/1/punkt/8/" id="ledd-1-punkt-8"><span class="data-originalId">8.</span><article class="legalP" data-absoluteaddress="/ledd/1/punkt/8/ledd/1/" id="ledd-1-punkt-8-ledd-1">De alminnelige vedtekter og forskrifter som er gjeldende i Fredrikstad, Kråkerøy, Onsøy, Rolvsøy og Borge kommuner, skal fortsatt gjelde for vedkommende områder i den nye Fredrikstad kommune inntil nye alminnelige vedtekter er gitt. Frist for fastsetting av nye vedtekter settes til 30. juni 1994.</article></article></li><li data-li-identifier="9." data-name="9."><article class="listArticle" data-absoluteaddress="/ledd/1/punkt/9/" id="ledd-1-punkt-9"><span class="data-originalId">9.</span><article class="legalP" data-absoluteaddress="/ledd/1/punkt/9/ledd/1/" id="ledd-1-punkt-9-ledd-1">Valg etter domstollovens §§ 57 og 75, jf. § 79, samt etter jordskiftelovens § 8, foretas i den nye kommunen av det nyvalgte kommunestyret. Det nyvalgte kommunestyret gir likeledes forslag til valg av skjønnsmenn etter skjønnsprosesslovens § 14.</article></article></li><li data-li-identifier="10." data-name="10."><article class="listArticle" data-absoluteaddress="/ledd/1/punkt/10/" id="ledd-1-punkt-10"><span class="data-originalId">10.</span><article class="legalP" data-absoluteaddress="/ledd/1/punkt/10/ledd/1/" id="ledd-1-punkt-10-ledd-1">Menighetsrådene i Fredrikstad, Kråkerøy, Onsøy, Rolvsøy og Borge kommuner gis adgang til å velge fellesråd for å ivareta deres tilsynsoppgaver etter kirkeordningsloven § 20, annet ledd, herunder framlegging av budsjettforslag. Hvis fellesråd velges før det nye kommunestyret er konstituert, velger fellesnemnda kommunens representant i fellesrådet.</article></article></li><li data-li-identifier="11." data-name="11."><article class="listArticle" data-absoluteaddress="/ledd/1/punkt/11/" id="ledd-1-punkt-11"><span class="data-originalId">11.</span><article class="legalP" data-absoluteaddress="/ledd/1/punkt/11/ledd/1/" id="ledd-1-punkt-11-ledd-1">Kommunestyrene i Fredrikstad, Kråkerøy, Onsøy, Rolvsøy og Borge kan overdra den myndighet til fellesnemnda som de blir enige om, herunder adgang til å tilsette administrasjonssjef og øvrig administrativ toppledelse. Det er en forutsetning at kommunene vurderer hvorvidt myndighetsoverdragelsen er nødvendig av hensyn til sammenslutningsprosessen, jf. kravet i kommuneinndelingsloven § 17. Vedtakene i fellesnemnda må fattes med 2/3 flertall.</article></article></li><li data-li-identifier="12." data-name="12."><article class="listArticle" data-absoluteaddress="/ledd/1/punkt/12/" id="ledd-1-punkt-12"><span class="data-originalId">12.</span><article class="legalP" data-absoluteaddress="/ledd/1/punkt/12/ledd/1/" id="ledd-1-punkt-12-ledd-1">Fylkesmannen skal føre lovlighetskontroll av vedtak truffet av fellesnemnda som forbereder kommunesammenslutningen. Ved lovlighetskontrollen skal det tas stilling til om avgjørelsen<ul class="defaultList"><li data-li-identifier="a." data-name="a."><article class="listArticle" data-absoluteaddress="/ledd/1/punkt/12/ledd/1/punkt/1/" id="ledd-1-punkt-12-ledd-1-punkt-1"><span class="data-originalId">a.</span><article class="legalP" data-absoluteaddress="/ledd/1/punkt/12/ledd/1/punkt/1/ledd/1/" id="ledd-1-punkt-12-ledd-1-punkt-1-ledd-1">er innholdsmessig lovlig,</article></article></li><li data-li-identifier="b." data-name="b."><article class="listArticle" data-absoluteaddress="/ledd/1/punkt/12/ledd/1/punkt/2/" id="ledd-1-punkt-12-ledd-1-punkt-2"><span class="data-originalId">b.</span><article class="legalP" data-absoluteaddress="/ledd/1/punkt/12/ledd/1/punkt/2/ledd/1/" id="ledd-1-punkt-12-ledd-1-punkt-2-ledd-1">er truffet av noen som har myndighet til å treffe slik avgjørelse, og</article></article></li><li data-li-identifier="c." data-name="c."><article class="listArticle" data-absoluteaddress="/ledd/1/punkt/12/ledd/1/punkt/3/" id="ledd-1-punkt-12-ledd-1-punkt-3"><span class="data-originalId">c.</span><article class="legalP" data-absoluteaddress="/ledd/1/punkt/12/ledd/1/punkt/3/ledd/1/" id="ledd-1-punkt-12-ledd-1-punkt-3-ledd-1">er blitt til på lovlig måte.</article></article></li></ul></article><article class="legalP" data-absoluteaddress="/ledd/1/punkt/12/ledd/2/" id="ledd-1-punkt-12-ledd-2">Dersom fylkesmannen erklærer et vedtak ugyldig, kan fellesnemnda selv innen en frist av 6 uker anke avgjørelsen inn for departementet.</article></article></li><li data-li-identifier="13." data-name="13."><article class="listArticle" data-absoluteaddress="/ledd/1/punkt/13/" id="ledd-1-punkt-13"><span class="data-originalId">13.</span><article class="legalP" data-absoluteaddress="/ledd/1/punkt/13/ledd/1/" id="ledd-1-punkt-13-ledd-1">Kostnader som påløper i forbindelse med gjennomføringen av sammenslutningen, dekkes av den kommunen som har hatt utgiftene. Felleskostnadene kan enten forskutteres av bykommunen eller gjennom innbetalinger til en felleskonto som fellesnemnda disponerer, etter nærmere avtale mellom kommunene.</article></article></li><li data-li-identifier="14." data-name="14."><article class="listArticle" data-absoluteaddress="/ledd/1/punkt/14/" id="ledd-1-punkt-14"><span class="data-originalId">14.</span><article class="legalP" data-absoluteaddress="/ledd/1/punkt/14/ledd/1/" id="ledd-1-punkt-14-ledd-1">Denne resolusjonen trer i kraft straks.</article></article></li></ul></article></main></body></html>