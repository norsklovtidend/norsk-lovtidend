<!DOCTYPE html><html lang="no"><head><title>Forskrift om vedtekter til plan- og bygningsloven, Asker kommune, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:23</dd><dt class="legacyID">Datokode</dt><dd class="legacyID">FOR-1992-09-14-656</dd><dt class="dokid">DokumentID</dt><dd class="dokid">LTII/forskrift/1992-09-14-656</dd><dt class="ministry">Departement</dt><dd class="ministry"><ul><li>KO</li></ul></dd><dt class="publishedIn">Publisert i</dt><dd class="publishedIn">Avd II 1992 Nr. 8</dd><dt class="dateInForce">I kraft fra</dt><dd class="dateInForce">1992-10-15</dd><dt class="appliesTo">Gjelder for</dt><dd class="appliesTo">Asker kommune, Akershus.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1992-09-29</dd><dt class="titleShort">Korttittel</dt><dd class="titleShort">Forskrift om vedtekter til plan- og byg</dd><dt class="title">Tittel</dt><dd class="title">Forskrift om vedtekter til plan- og bygningsloven, Asker kommune, Akershus.</dd><dt class="refid">RefID</dt><dd class="refid">forskrift/1992-09-14-656</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter til plan- og bygningsloven, Asker kommune, Akershus.</li></ul></dd></dl></header><main class="documentBody" data-lovdata-URL="LTII/forskrift/1992-09-14-656" id="dokument"><h1>Forskrift om vedtekter til plan- og bygningsloven, Asker kommune, Akershus.</h1><article class="legalP" data-absoluteaddress="/ledd/1/" id="ledd-1">Fastsett av Asker kommunestyre 6. februar 1991 med hjemmel i plan- og bygningsloven av 14. juni 1985 nr. 77 § 4. Stadfestet av Kommunaldepartementet 14. september 1992 med noen endringer.</article> <article class="defaultP" margin-top="true">Vedtekter til plan- og bygningslovens §§ 63 nr. 2 første ledd og nr. 3, 65 første ledd, 69 nr. 1 nytt annet ledd og nr. 3, 74 nr. 2 nytt annet ledd, 75 nr. 1 første punktum, 76 første ledd tredje punktum og nytt annet ledd, 78 nr. 1 tredje ledd, 79, 87 nr. 2 d, 92 tredje ledd, 103 nr. 1 annet og fjerde ledd, 104 og 107 skal lyde:</article> <article class="defaultP" margin-top="true">Til § 63 nr. 2 første ledd:</article><article class="legalP" data-absoluteaddress="/ledd/2/" id="ledd-2">De som er nevnt i § 3-1 tredje ledd bokstavene a til h i lov om kartlegging, deling og registrering av grunneiendom (delingsloven) kan søke om tillatelse til deling av eiendom. Søkeren plikter å angi hvordan delingen ønskes utført ved grenseforløp inntegnet på kartet. Forslaget skal vise hvordan delingen på en hensiktsmessig måte kan gå inn i en fremtidig utnytting av området, herunder også hvordan de krav som er nevnt i § 69 nr. 1 med vedtekt kan oppfylles både for hovedbølet og den fradelte tomt.</article><article class="legalP" data-absoluteaddress="/ledd/3/" id="ledd-3">Bygningsrådet kan i slike tilfeller i forbindelse med gjennomføringen av delingen stille vilkår om at kravene sikres og stille vilkår om opparbeidelse.</article><article class="legalP" data-absoluteaddress="/ledd/4/" id="ledd-4">Bestemmelsene i § 94 nr. 3 om varsel til naboer og gjenboere m v gjelder tilsvarende så langt de passer.</article> <article class="defaultP" margin-top="true">Til § 63 nr. 3:</article><article class="legalP" data-absoluteaddress="/ledd/5/" id="ledd-5">Eiendom må ikke deles på en slik måte at det ved delingen oppstår forhold som strider mot denne lov, forskrifter eller vedtekt. Heller ikke må eiendom deles slik at det dannes tomter som etter bygningsrådets skjønn er mindre vel skikket til bebyggelse på grunn av sin størrelse eller form.</article><article class="legalP" data-absoluteaddress="/ledd/6/" id="ledd-6">Bygningsrådet kan sette som vilkår for å gi delingstillatelse at eiendommer som har samme eier og som skal nyttes under ett, blir sammenføyd i grunnboka, jf. lov om kartlegging, deling og registrering av grunneiendom (delingsloven) § 4-3. Før tillatelse gis, skal bygningsrådet dessuten påse at det foreligger nødvendig samtykke til deling etter annen lovgivning, jf. § 95, som gis tilsvarende anvendelse så langt den passer.</article> <article class="defaultP" margin-top="true">Til § 65 første ledd:</article><article class="legalP" data-absoluteaddress="/ledd/7/" id="ledd-7">Tomt for bebyggelse må ikke fradeles og bygning må ikke føres opp eller tas i bruk til opphold for mennesker eller dyr med mindre det er tilfredstillende adgang til hygienisk betryggende og tilstrekkelig drikkevann og tilstrekkelig vann til brannslukking.</article> <article class="defaultP" margin-top="true">Til § 69 nr. 1 nytt annet ledd:</article><article class="legalP" data-absoluteaddress="/ledd/8/" id="ledd-8">Kommunestyret kan fastsette normer for parkeringsdekning, grøntanlegg og lekeareal for de enkelte kategorier bebyggelse. Bygningsrådet kan hvor det finnes påkrevet kreve snuplass på egen grunn.</article> <article class="defaultP" margin-top="true">Til § 69 nr. 3:</article><article class="legalP" data-absoluteaddress="/ledd/9/" id="ledd-9">Ved søknad om bruksendring og byggetillatelse, kan bygningsrådet når det finnes påkrevet, forlange fremlagt plan i bestemt målestokk for utforming av ubebygd del av tomt og for fellesareal. Bygningsrådet kan påby endringer i slik plan.</article><article class="legalP" data-absoluteaddress="/ledd/10/" id="ledd-10">Dersom det avsettes fellesareal for lek skal det redegjøres for utstyr på lekeplassen(e).</article><article class="legalP" data-absoluteaddress="/ledd/11/" id="ledd-11">På arealer som omfattes av slik plan, er det ikke tillatt å endre bruken vesentlig i strid med planen uten samtykke av bygningsrådet.</article><article class="legalP" data-absoluteaddress="/ledd/12/" id="ledd-12">Areal som ikke inngår i plan som nevnt i første ledd kan også kreves opparbeidet før brukstillatelse gis dersom arealet er avsatt til formål som nevnt i § 69 med vedtekter.</article> <article class="defaultP" margin-top="true">Til § 74 nr. 2 nytt annet ledd:</article><article class="legalP" data-absoluteaddress="/ledd/13/" id="ledd-13">Bygningsrådet kan i særskilte tilfeller fastsette takform, takbelegg, vindusutforming, fasademateriale og farge.</article> <article class="defaultP" margin-top="true">Til § 75 nr. 1 første punktum:</article><article class="legalP" data-absoluteaddress="/ledd/14/" id="ledd-14">For hver leilighet – også 1-roms leilighet – skal det være eget vannklosett og bad eller dusj.</article> <article class="defaultP" margin-top="true">Til § 76 første ledd tredje punktum og nytt annet ledd:</article><article class="legalP" data-absoluteaddress="/ledd/15/" id="ledd-15">Bygningsrådet kan kreve at nødvendig garasjeplass skal være sikret for eiendommens behov.</article><article class="legalP" data-absoluteaddress="/ledd/16/" id="ledd-16">Ved søknad om oppføring av boligbygg og andre større bygg skal det på planen avsettes plass for garasje. Bygningsrådet kan kreve at garasje(r) føres opp samtidig med den øvrige bebyggelse.</article> <article class="defaultP" margin-top="true">Til § 78 nr. 1 tredje ledd:</article><article class="legalP" data-absoluteaddress="/ledd/17/" id="ledd-17">Bygningsrådet kan forby at bedrifter, anlegg, opplag og lager av farlig eller særlig sjenerende art blir lagt innenfor kommunens område eller deler av dette. I uregulert strøk må eksisterende bygning ikke tas i bruk til industri, lager eller salg uten bygningsrådets samtykke.</article> <article class="defaultP" margin-top="true">Til § 79:</article><article class="legalP" data-absoluteaddress="/ledd/18/" id="ledd-18">Bygningsrådet kan forby bebyggelse og virksomhet som etter sin art eller størrelse avviker vesentlig fra det som er vanlig i strøket.</article><article class="legalP" data-absoluteaddress="/ledd/19/" id="ledd-19">I boligområder tillates bare boliger med nødvendige anlegg, som garasjer og uthus for boligene. I slike strøk tillates ikke innredet og drevet kontor, forretnings- eller industrivirksomhet.</article> <article class="defaultP" margin-top="true">Til § 87 nr. 2 d:</article><article class="legalP" data-absoluteaddress="/ledd/20/" id="ledd-20">Det som er bestemt i eller i medhold av denne loven om oppføring av bygning, gjelder også for oppføring, endring eller større reparasjon av pipe, fyringsanlegg, ildsted, sanitæranlegg eller ventilasjonsanlegg.</article> <article class="defaultP" margin-top="true">Til § 92 tredje ledd:</article><article class="legalP" data-absoluteaddress="/ledd/21/" id="ledd-21">Ved endring av bestående bygning og ved oppussing av fasade gjelder § 74 nr. 2 tilsvarende. For bygning som i seg selv eller som en del av et bygningsmiljø i det ytre har historisk, arkitektonisk eller annen kulturell verdi som bør bevares, kan bygningsrådet kreve at det tas hensyn til disse verdier ved ovennevnte arbeider. Med sikte på bevaring av husets karakter kan bygningsrådet kreve at husets takform, fasader, vinduer, dører, materialbruk og farger opprettholdes.</article> <article class="defaultP" margin-top="true">Til § 103 annet ledd:</article><article class="legalP" data-absoluteaddress="/ledd/22/" id="ledd-22">Bygningsrådet kan påby innhegning for å avverge eller unngå fare og betydelig ulempe som følge av utbygging. Også utenfor tettbygd strøk kan bygningsrådet påby at tomt skal forsynes med gjerde mot vei.</article> <article class="defaultP" margin-top="true">Til 103 fjerde ledd:</article><article class="legalP" data-absoluteaddress="/ledd/23/" id="ledd-23">Dersom ikke annet er fastsatt i reguleringsbestemmelser eller andre offentlige bestemmelser, skal gjerde ikke ha større høyde enn 1,2 meter. Hvor trafikksikkerhetsmessige grunner tilsier det, tillates bare gjennomsiktig gjerde.</article> <article class="defaultP" margin-top="true">Til § 104:</article><article class="legalP" data-absoluteaddress="/ledd/24/" id="ledd-24">Innenfor hele kommunen skal ubebygd areal holdes i ryddig og ordentlig stand.</article><article class="legalP" data-absoluteaddress="/ledd/25/" id="ledd-25">Bygningsrådet kan forby lagring eller annen bruk av ubebygd areal, når den etter rådets skjønn vil virke sterkt skjemmende eller være til vesentlig ulempe for andre.</article><article class="legalP" data-absoluteaddress="/ledd/26/" id="ledd-26">Før ubebygd areal tas i bruk til lagring, må det foreligge tillatelse fra bygningsrådet. Bestemmelsene i §§ 94 og 95 gjelder tilsvarende i slike saker.</article> <article class="defaultP" margin-top="true">Til § 107:</article><article class="legalP" data-absoluteaddress="/ledd/27/" id="ledd-27">I hele kommunen gjelder at skilt, reklameinnretninger o.l. ikke kan settes opp uten at bygningsrådet på forhånd har gitt sitt samtykke. Samtykke kan bare gis inntil videre eller for et begrenset tidsrom. Dette gjelder ikke mindre skilt, mindre reklameinnretning o.l. som settes opp på byggverk eller innhegning. Når bygningsrådets samtykke er påkrevet gjelder §§ 94 og 95 tilsvarende ved bygningsrådets behandling av søknaden.</article><article class="legalP" data-absoluteaddress="/ledd/28/" id="ledd-28">Det er bare tillatt å sette opp reklame som har tilknytning til virksomheten på eiendommen.</article><article class="legalP" data-absoluteaddress="/ledd/29/" id="ledd-29">Takreklame er ikke tillatt.</article><article class="legalP" data-absoluteaddress="/ledd/30/" id="ledd-30">I boligstrøk er reklamearrangementer ikke tillatt.</article><article class="legalP" data-absoluteaddress="/ledd/31/" id="ledd-31">Markiser, skilt og andre innretninger ut over fortau eller annen offentlig grunn må ikke anbringes slik at ferdslen ikke hindres eller omgivelsene utsettes for fare. De må ikke komme i veien for trafikkstolper eller andre offentlige innretninger som ellers vil bli satt opp.</article> <article class="defaultP" margin-top="true">Plan- og bygningslovens § 107 tredje ledd blir vedtektens femte ledd.</article><article class="legalP" data-absoluteaddress="/ledd/32/" id="ledd-32">Vedtektene trer i kraft 15. oktober 1992.</article><article class="legalP" data-absoluteaddress="/ledd/33/" id="ledd-33">Fra samme tid oppheves forskrifter om eldre vedtekter til bygningsloven av 18. juni 1965 nr. 7, stadfestet 12. oktober 1966, 2. januar 1968, 25. mars 1977 og 19. april 1982.</article></main></body></html>