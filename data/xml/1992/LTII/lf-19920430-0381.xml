<!DOCTYPE html><html lang="no"><head><title>Midlertidig forskrift om sone for å forebygge, begrense og utrydde fiskesjukdommer ILA og furunkulose, Lødingen, Vågan, Vestvågøy, Flakstad, Moskenes, Værøy, Røst, Hadsel kommuner, Nordland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:13</dd><dt class="legacyID">Datokode</dt><dd class="legacyID">FOR-1992-04-30-381</dd><dt class="dokid">DokumentID</dt><dd class="dokid">LTII/forskrift/1992-04-30-381</dd><dt class="publishedIn">Publisert i</dt><dd class="publishedIn">Avd II 1992 Nr. 4</dd><dt class="dateInForce">I kraft fra</dt><dd class="dateInForce">1992-05-01</dd><dt class="appliesTo">Gjelder for</dt><dd class="appliesTo">Lødingen, Vågan, Vestvågøy, Flakstad, Moskenes, Værøy, Røst, Hadsel kommuner, Nordland.</dd><dt class="basedOn">Hjemmel</dt><dd class="basedOn"><ul><li>lov/1990-06-22-44/§8</li><li>forskrift/1992-04-30-381/§15</li></ul></dd><dt class="dateOfPublication">Kunngjort</dt><dd class="dateOfPublication">1992-06-25</dd><dt class="titleShort">Korttittel</dt><dd class="titleShort">Midl. forskrift om sone for å forebygge</dd><dt class="title">Tittel</dt><dd class="title">Midlertidig forskrift om sone for å forebygge, begrense og utrydde fiskesjukdommer ILA og furunkulose, Lødingen, Vågan, Vestvågøy, Flakstad, Moskenes, Værøy, Røst, Hadsel kommuner, Nordland.</dd><dt class="refid">RefID</dt><dd class="refid">forskrift/1992-04-30-381</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om sone for å forebygge, begrense og utrydde fiskesjukdommer ILA og furunkulose, Lødingen, Vågan, Vestvågøy, Flakstad, Moskenes, Værøy, Røst, Hadsel kommuner, Nordland.<ul class="tocSubUl"><li>§ 1. Formål</li><li>§ 2. Sonens utstrekning</li><li>§ 3. Restriksjoner på oppdrettsanlegg</li><li>§ 4. Restriksjoner på fiskeslakterier og tilvirkningsanlegg</li><li>§ 5. Restriksjoner på transport</li><li>§ 6. Restriksjoner på notvaskerier</li><li>§ 7. Restriksjoner på transport av fôr</li><li>§ 8. Restriksjoner på håndtering og transport av dødfisk</li><li>§ 9. Helsekontroll</li><li>§ 10. Dispensasjon</li><li>§ 11. Klage</li><li>§ 12. Straff</li><li>§ 13. Ikrafttreden og gyldighet</li></ul></li></ul></dd></dl></header><main class="documentBody" data-lovdata-URL="LTII/forskrift/1992-04-30-381" id="dokument"><h1>Midlertidig forskrift om sone for å forebygge, begrense og utrydde fiskesjukdommer ILA og furunkulose, Lødingen, Vågan, Vestvågøy, Flakstad, Moskenes, Værøy, Røst, Hadsel kommuner, Nordland.</h1><article class="legalP" data-absoluteaddress="/ledd/1/" id="ledd-1">Fastsatt av Fylkesveterinæren for Nordland 30. april 1992 med hjemmel i midlertidig lov av 22. juni 1990 nr. 44 om tiltak mot sjukdom hos akvatiske organismer § 8, og forskrifter av 4. juli 1991 nr. 509 om forebygging, begrensning og utrydding av sjukdommer hos akvatiske organismer § 15 og midlertidig forskrift om av 30. april 1992 sone for å forebygge, begrense og utrydde fiskesjukdommene ILA og furunkulose.</article><article class="legalArticle" data-lovdata-URL="LTII/forskrift/1992-04-30-381/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med forskriften er å forebygge, begrense og utrydde fiskesjukdommene ILA og furunkulose i sonen, samt å hindre smitteoverføring til og fra sonen.</article></article><article class="legalArticle" data-lovdata-URL="LTII/forskrift/1992-04-30-381/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sonens utstrekning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Sonen omfatter kommunene Lødingen, Vågan, Vestvågøy, Flakstad, Moskenes, Værøy og Røst med tilhørende sjøområder innenfor grunnlinjen. Sonen omfatter også den del av Hadsel kommune som ligger sør for den planlagte veien som forbinder riksvei 837 og riksvei 19. Grensen går i sjøen ved Strømstad i Hadsel.</article></article><article class="legalArticle" data-lovdata-URL="LTII/forskrift/1992-04-30-381/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Restriksjoner på oppdrettsanlegg</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Oppdrettsanlegg i sonen skal ha godkjent driftsplan som angir bruk av lokaliteter i minst 3 år, samt driftsmessige tiltak for å sikre at bestemmelser i lov, forskrift og enkeltvedtak oppfylles. De enkelte driftsplaner skal samordnes i en samlet plan for sonen. Søknad om godkjenning av plan stiles til Fylkesveterinæren og sendes via Distriktsveterinæren. Samlet plan skal være godkjent av Fylkesveterinæren, Fiskerisjefen og fylkesmannens miljøvernavdeling.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">De ulike årsklasser skal geografisk og driftsmessig holdes smittehygienisk adskilt. Utsetting av laksefisk i sonen er forbudt uten Fylkesveterinærens godkjenning. Fylkesveterinærens godkjenning skal bygge på godkjente planer som nevnt i § 3, 1. ledd.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Distriktsveterinæren, i samråd med Fylkesveterinæren kan forby utsetting av smolt på lokaliteter i områder hvor det er særlig stor smittefare.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Distriksveterinæren, i samråd med Fylkesveterinæren, kan gi pålegg om nedslaktning av fisk på lokaliteter med ILA, dersom denne fisken representerer smittefare for naboanlegg.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Flytting av brukt utstyr til eller fra lokaliteter eller anlegg i sonen er forbudt uten tillatelse fra Distriktsveterinæren.</article></article><article class="legalArticle" data-lovdata-URL="LTII/forskrift/1992-04-30-381/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Restriksjoner på fiskeslakterier og tilvirkningsanlegg</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Innenfor sonen skal all slakting og bearbeiding av laksefisk utføres i samsvar med forskrift om smitteforebyggende tiltak ved fiskeslakterier, tilvirkningsanlegg m.v. av 14. juni 1991 nr. 493. Fylkesveterinæren kan, når han finner det nødvendig, for enkelte lokaliteter eller for hele sonen fastsette ytterligere vilkår for slakting (jfr. slakteriforskriftenes § 3, 5 og 6: sanitetsslakting)</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Bløggevann, slaktevann (prosessvann) og transportvann fra brønnbåter skal behandles etter metode godkjent av Fylkesveterinæren.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">All slaktefisk skal slaktes innenfor sonen, og det er ikke tillatt å føre slaktefisk inn i sonen.</article></article><article class="legalArticle" data-lovdata-URL="LTII/forskrift/1992-04-30-381/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Restriksjoner på transport</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">All transport av levende laksefisk (herunder også slaktefisk) i sonen skal skje ved hjelp av transportmiddel som er godkjent av Fiskeridirektoratets Kontrollverk, i henhold til transportforskrifter for ferskvannsfisk av 27. april 1990 nr. 283.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Transportenheter som skal passere sonegrensen skal kunne legge frem attest utstedt av veterinær eller Fiskeridirektoratets Kontrollverk på forskriftsmessig rengjøring og desinfeksjon. (Jfr. Transportforskrifter for ferskvannsfisk med vedlegg).</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Brønnbåter skal gå med lukkede bunnventiler innenfor sonen, og skal følge seilingsruter godkjent av Distriktsveterinæren. Det er ikke tillatt å transportere laksefisk i transitt gjennom sonen.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Dokumentasjon på tilfredsstillende internkontroll vedrørende smittemessige forhold for brønnbåter som opererer i sonen skal legges frem for Distriktsveterinæren. Distriktsveterinæren kan fastsette krav til dokumentasjonens form og hyppighet.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Det er ikke tillatt for transportører som utfører slaktefiskoppdrag å transportere smolt før det kan attesteres for forskriftsmessig rengjøring og desinfeksjon fra Distriktsveterinær eller Fiskeridirektoratets Kontrollverk.</article></article><article class="legalArticle" data-lovdata-URL="LTII/forskrift/1992-04-30-381/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Restriksjoner på notvaskerier</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Transport av nøter til og fra notvaskeri skal skje i vanntette containere, og ellers slik at unødig fare for smittespredning ikke oppstår.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Nøter skal desinfiseres før og etter vask i notvaskerier, og transportcontainere skal desinfiseres utvendig og innvendig ved ankomst og retur.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Behandling av avløpsvann og slam fra notvaskerier og transportcontainere skal skje slik Fylkesveterinæren har godkjent.</article></article><article class="legalArticle" data-lovdata-URL="LTII/forskrift/1992-04-30-381/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Restriksjoner på transport av fôr</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Distriktsveterinæren kan kreve at det legges frem dokumentasjon på smittehygienisk akseptable transportrutiner for fôrleverandører innen sonen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Distriktsveterinæren kan også kreve endringer i slike rutiner for å hindre smittespredning.</article></article><article class="legalArticle" data-lovdata-URL="LTII/forskrift/1992-04-30-381/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Restriksjoner på håndtering og transport av dødfisk</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Distriktsveterinæren kan gi pålegg om tiltak mot smitteoverføring i forbindelse med lagring, transport og behandling av dødfisk og avfall.</article></article><article class="legalArticle" data-lovdata-URL="LTII/forskrift/1992-04-30-381/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Helsekontroll</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Alle anlegg i sonen skal ha avtale om regelmessig veterinær helsekontroll. Fylkesveterinæren fastsetter krav om helsekontrollens innhold og rapporteringsrutiner, så som: rapportering av slakting, fiskebestand, dødelighet, avfallshåndtering, mulige smittekontakter, krav om lagring eller innsending av fisk til undersøkelse o.l.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Distriktsveterinæren kan kreve samordning av sjukdomsforebyggende tiltak innenfor sonen, så som behandling mot lakselus o.l.</article></article><article class="legalArticle" data-lovdata-URL="LTII/forskrift/1992-04-30-381/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fylkesveterinæren kan dispensere fra bestemmelsene i denne forskrift, og sette vilkår for dispensasjonen.</article></article><article class="legalArticle" data-lovdata-URL="LTII/forskrift/1992-04-30-381/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak fattet av Distriksveterinæren etter denne forskrift kan påklages Fylkesveterinæren.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Vedtak fattet av Fylkesveterinæren etter denne forskrift kan påklages til Landbrukdsdepartementet.</article></article><article class="legalArticle" data-lovdata-URL="LTII/forskrift/1992-04-30-381/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Overtredelse av disse forskrifter, eller påbud og bestemmelser gitt i medhold av forskriftene er strafftbart jfr. § 11 i midlertidig lov 22. juni 1990 nr. 44 om tiltak mot sjukdom hos akvatiske organismer.</article></article><article class="legalArticle" data-lovdata-URL="LTII/forskrift/1992-04-30-381/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden og gyldighet</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. mai 1992 og skal gjelde frem til 1. mai 1994.</article></article></main></body></html>