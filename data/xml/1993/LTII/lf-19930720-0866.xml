<!DOCTYPE html><html lang="no"><head><title>Forskrift for særskilt investeringstilskudd til bygging og til kjøp av brukte fartøy til Nord-Troms i 1993, Troms.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:17</dd><dt class="legacyID">Datokode</dt><dd class="legacyID">FOR-1993-07-20-866</dd><dt class="dokid">DokumentID</dt><dd class="dokid">LTII/forskrift/1993-07-20-866</dd><dt class="ministry">Departement</dt><dd class="ministry"><ul><li>FV</li></ul></dd><dt class="publishedIn">Publisert i</dt><dd class="publishedIn">Avd II 1993 Nr. 8</dd><dt class="dateInForce">I kraft fra</dt><dd class="dateInForce">1993-07-20 – 1993-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1992-06-01-451</li></ul></dd><dt class="appliesTo">Gjelder for</dt><dd class="appliesTo">Nord-Troms</dd><dt class="basedOn">Hjemmel</dt><dd class="basedOn"><ul><li>forskrift/1992-12-18-1080</li></ul></dd><dt class="dateOfPublication">Kunngjort</dt><dd class="dateOfPublication">1993-10-21</dd><dt class="titleShort">Korttittel</dt><dd class="titleShort">Forskrift for investeringstilskudd, Troms</dd><dt class="title">Tittel</dt><dd class="title">Forskrift for særskilt investeringstilskudd til bygging og til kjøp av brukte fartøy til Nord-Troms i 1993, Troms.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 20. juli 1993 i medhold av Stortingets vedtak av 18. desember 1992 om Fiskeridepartementets budsjett for bruk av 1 mill. kroner til særskilt støtte til bygging og til kjøp av brukte fartøy til Nord-Troms (definert som kommunene Kvænangen, Nordreisa, Skjervøy, Kåfjord, Storfjord, Lyngen og Karlsøy).</dd><dt class="refid">RefID</dt><dd class="refid">forskrift/1993-07-20-866</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for særskilt investeringstilskudd til bygging og til kjøp av brukte fartøy til Nord-Troms i 1993, Troms.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li></ul></dd></dl></header><main class="documentBody" data-lovdata-URL="LTII/forskrift/1993-07-20-866" id="dokument"><h1>Forskrift for særskilt investeringstilskudd til bygging og til kjøp av brukte fartøy til Nord-Troms i 1993, Troms.</h1><article class="legalArticle" data-lovdata-URL="LTII/forskrift/1993-07-20-866/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For å styrke den helårsdrevne kyst- og havfiskeflåten i Nord-Troms, kan Troms fylkeskommune gi investeringstilskudd til bygging og til kjøp av brukte fartøy til Nord-Troms. Tilskudd kan gis til partsrederier, aksjeselskaper og til enkeltfiskere som er hjemmehørende i Nord-Troms.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tilskudd til kjøp av brukte fartøy skal i første rekke gis til kjøp av fartøy til Nord-Troms fra andre deler av landet, Finnmark unntatt. I særlige tilfelle kan det gis tilskudd til kjøp av fartøy hjemmehørende i Nord-Troms. Det kan ikke gis tilskudd til refinansiering.</article></article><article class="legalArticle" data-lovdata-URL="LTII/forskrift/1993-07-20-866/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For at særskilt tilskudd kan gis til bygging av fartøy, må fartøyet være innvilget kontraheringstilskudd i Statens Fiskarbank. Tilskudd kan gis til kjøp av brukte fartøy som er yngre enn 5 år. I særlige tilfelle kan det gis investeringstilskudd til kjøp av fartøy som er eldre enn 5 år.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan bare gis til fartøy som er velholdt og velegnet for helårig drift.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Tilskudd kan bare gis til fartøy som skal drive helårsfiske, og som er velegnet for slikt fiske.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Ved behandling av søknaden skal det legges vekt på søkerens personlige og faglige kvalifikasjoner, og om prosjektet er grundig planlagt og godt tilrettelagt.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Ved tildeling av tilskudd skal større helårsdrevne kystfartøy prioriteres. Tilskudd kan også gis til havfiskefartøy der disse antas å ville kunne inngå i oppbyggingen av et miljø for havfiske. For øvrig kommer de årlige retningslinjer for Statens Fiskarbanks utlånsvirksomhet til anvendelse.</article></article><article class="legalArticle" data-lovdata-URL="LTII/forskrift/1993-07-20-866/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskudd til bygging kan ytes med inntil 10 % av fartøyets kostpris. Tilskudd til kjøp av brukte fartøy kan ytes med inntil 15 % av fartøyets salgspris.</article></article><article class="legalArticle" data-lovdata-URL="LTII/forskrift/1993-07-20-866/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For tilskuddet skal Statens Fiskarbank ha panterett i fartøyet og i forsikringssummen i 5 år. Det stilles krav om at prosjektet tilføres egenkapital tilsvarende minst halvparten av tilskuddets størrelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dersom fartøy som har mottatt tilskudd selges innen 5 år regnet fra utbetaling av tilskudd, kan tilskuddet kreves helt eller delvis tilbakebetalt. Krav om tilbakebetaling av tilskudd kan også gjøres gjeldende dersom kjøper av fartøy som mottar tilskudd etter denne forskrift, flytter ut av Nord-Troms og tar fartøyet med seg.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved avgjørelse om det skal reises krav om tilbakebetaling skal det bl.a. legges vekt på hvor lang tid det er gått fra utbetalingen til salget finner sted, og om det oppnås en uforholdsmessig stor gevinst ved salget.</article></article><article class="legalArticle" data-lovdata-URL="LTII/forskrift/1993-07-20-866/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om støtte vedlagt nødvendig dokumentasjon sendes den lokale fiskerinemnda på fastsatt skjema for søknader om lån til Statens Fiskarbank med de vedlegg som der er nevnt. Driftsbudsjett skal vedlegges, og dersom dette viser at fartøyet ikke kan drive lønnsomt skal tilskudd ikke ytes.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Når fiskerinemnda har behandlet søknaden sendes denne til Statens Fiskarbank. Fiskarbanken lager en innstilling med forslag til vedtak som så sendes fylkeskommunen for endelig avgjørelse og utmåling av tilskudd.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Statens Fiskarbank forestår utbetaling av tilskuddet og den videre administrasjon og oppfølging av saken.</article></article><article class="legalArticle" data-lovdata-URL="LTII/forskrift/1993-07-20-866/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fiskeridepartementet er klageinstans for enkeltvedtak som treffes i medhold av disse retningslinjer, jr. § 28 i forvaltningsloven av 10. februar 1967. Eventuelle klager sendes Troms fylkeskommune som forbereder klagen og kommer med tilråding.</article></article><article class="legalArticle" data-lovdata-URL="LTII/forskrift/1993-07-20-866/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft straks og gjelder t.o.m. 31. desember 1993. Samtidig oppheves Fiskeridepartementets forskrift av 1. juni 1992 nr. 451 om særskilt investeringstilskudd til bygging og til kjøp av brukte fartøy til Nord-Troms i 1992.</article></article></main></body></html>