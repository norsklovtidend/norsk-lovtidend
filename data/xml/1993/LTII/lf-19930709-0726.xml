<!DOCTYPE html><html lang="no"><head><title>Rikspolitiske retningslinjer for planlegging i kyst- og sjøområder i Oslofjordregionen, Østfold, Akershus, Oslo, Buskerud, Vestfold og Telemark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:09</dd><dt class="legacyID">Datokode</dt><dd class="legacyID">FOR-1993-07-09-726</dd><dt class="dokid">DokumentID</dt><dd class="dokid">LTII/forskrift/1993-07-09-726</dd><dt class="ministry">Departement</dt><dd class="ministry"><ul><li>MV</li></ul></dd><dt class="publishedIn">Publisert i</dt><dd class="publishedIn">Avd II 1993 Nr. 7</dd><dt class="dateInForce">I kraft fra</dt><dd class="dateInForce">1993-09-11</dd><dt class="appliesTo">Gjelder for</dt><dd class="appliesTo">Østfold, Akershus, Oslo, Buskerud, Vestfold og Telemark</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§17-1</li></ul></dd><dt class="dateOfPublication">Kunngjort</dt><dd class="dateOfPublication">1993-08-11</dd><dt class="titleShort">Korttittel</dt><dd class="titleShort">Rikspolitiske retningslinjer, Oslofjordregionen</dd><dt class="title">Tittel</dt><dd class="title">Rikspolitiske retningslinjer for planlegging i kyst- og sjøområder i Oslofjordregionen, Østfold, Akershus, Oslo, Buskerud, Vestfold og Telemark.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 9. juli 1993 med hjemmel i plan- og bygningsloven av 14. juni 1985 nr. 77 § 17-1 første ledd. Fremmet av Miljøverndepartementet.</dd><dt class="refid">RefID</dt><dd class="refid">forskrift/1993-07-09-726</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Rikspolitiske retningslinjer for planlegging i kyst- og sjøområder i Oslofjordregionen, Østfold, Akershus, Oslo, Buskerud, Vestfold og Telemark.<ul class="tocSubUl"><li>1. Bakgrunn</li><li>2. Virkeområde</li><li>3. Nasjonale mål</li><li>4. Retningslinjer for disponering av arealer og naturressurser inndelt i fire kategorier</li><li>5. Myndighetenes ansvar for oppfølging</li></ul></li></ul></dd></dl></header><main class="documentBody" data-lovdata-URL="LTII/forskrift/1993-07-09-726" id="dokument"><h1>Rikspolitiske retningslinjer for planlegging i kyst- og sjøområder i Oslofjordregionen, Østfold, Akershus, Oslo, Buskerud, Vestfold og Telemark.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1993-07-09-726/KAPITTEL_1" data-partID="k1"><h2>1. Bakgrunn</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Oslofjordregionen utgjør landets nærings- og befolkningsmessige tyngdepunkt, samtidig som fjorden og kystsonen er landets mest benyttede rekreasjonsområde og inneholder store verneverdier. Det er av nasjonal betydning at regionen kan utvikle sin funksjon som landets næringsmessige tyngdepunkt innenfor rammen av en bærekraftig utvikling.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Det er et overordnet mål å etablere en bærekraftig utvikling gjennom praktisering av sektorovergripende politikk på alle nivåer i samfunnet (St.meld. nr. 46 (1988-89) «Miljø og utvikling»).</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Det er også en sentral politisk målsetting å øke muligheter for friluftsliv i dagsutfarts- og ferieområder. Strand- og skjærgårdsområder er prioritert for slike formål. Ubebygde strandområder som ligger til rette for bading og friluftsliv er spesielt prioritert. Særlig i Oslofjorden er slike områder en så knapp ressurs at omdisponering av slike arealer til konkurrerende formål som regel ikke bør skje. (St.meld. nr. 40 (1986-87) «Om friluftsliv»).</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Kystsonen i Norge har siden midt i 1950-årene hatt et særlig vern mot nedbygging, gjennom lovgivning om strandområdene og senere gjennom bestemmelser om 100-metersbeltet i plan- og bygninglovens § 17-2. Det har likevel foregått en utstrakt nedbygging og dermed en forringelse av verneverdier og muligheter for allmenn rekreasjon. I Oslofjordregionen er disse problemstillingene klarlagt i NOU 1986:21 «Ytre Oslofjord» og andre utredninger.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Gjennom Oslofjordprosjektet er de overordnede miljøpolitiske mål for Oslofjorden tatt opp, bl.a. gjennom utarbeidelse av rikspolitiske retningslinjer, jf. St.prp. nr. 1 (1991-92), under Miljøverndepartementets avsnitt «Helhetlig arealpolitikk», samt St.meld. nr. 31 (1992-93) «Den regionale planleggingen og arealpolitikken».</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Siktemålet med retningslinjene er å presisere de politiske mål som må tas med i avveiningen mellom utbygging og verne- og rekreasjonsverdier etter plan- og bygningsloven.</article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1993-07-09-726/KAPITTEL_2" data-partID="k2"><h2>2. Virkeområde</h2><article class="marginIdArticle" data-partID="a2.1" data-absoluteaddress="/kapittel/2/punkt/1/" id="kapittel-2-punkt-1"><span class="data-marginOriginalId">2.1</span><span class="miscHeadline"><i>Geografisk virkeområde</i></span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Retningslinjer gjelder i «RPR-sonen» som på land er avgrenset på kart, datert juni 1993, vedlegg nr. 1-3. Retningslinjene gjelder i tillegg for alle øyer, holmer, skjær og lignende. I sjø gjelder retningslinjene for kommunenes samlede områder, herunder vannflate, vannvolum og sjøbunn, ut til grunnlinjen.</article><article class="legalP" data-absoluteaddress="/kapittel/2/punkt/1/ledd/2/" id="kapittel-2-punkt-1-ledd-2">Følgende fylker og kommuner er berørt:<table><tbody><tr><td data-text-align="left" data-vertical-align="top">Telemark:</td><td data-text-align="left" data-vertical-align="top">Kragerø, Bamble, Skien, Porsgrunn.</td></tr><tr><td data-text-align="left" data-vertical-align="top">Vestfold:</td><td data-text-align="left" data-vertical-align="top">Larvik, Sandefjord, Stokke, Tønsberg, Nøtterøy, Tjøme, Borre, Våle, Holmestrand, Sande, Svelvik.</td></tr><tr><td data-text-align="left" data-vertical-align="top">Buskerud:</td><td data-text-align="left" data-vertical-align="top">Drammen, Lier, Røyken, Hurum.</td></tr><tr><td data-text-align="left" data-vertical-align="top">Akershus:</td><td data-text-align="left" data-vertical-align="top">Asker, Bærum, Oppegård, Ås, Nesodden, Frogn, Vestby.</td></tr><tr><td data-text-align="left" data-vertical-align="top">Oslo</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Østfold:</td><td data-text-align="left" data-vertical-align="top">Moss, Rygge, Råde, Onsøy, Fredrikstad, Kråkerøy, Hvaler, Borge, Sarpsborg, Halden.</td></tr></tbody></table></article><article class="legalP" data-absoluteaddress="/kapittel/2/punkt/1/ledd/3/" id="kapittel-2-punkt-1-ledd-3">RPR-sonen på land omfatter ikke byområdene i Skien, Porsgrunn, Larvik, Sandefjord, Tønsberg, Horten, Drammen, Oslo, Moss, Fredrikstad, Sarpsborg og Halden samt de bymessig utbygde områdene i Asker og Bærum.</article></article><article class="marginIdArticle" data-partID="a2.2" data-absoluteaddress="/kapittel/2/punkt/2/" id="kapittel-2-punkt-2"><span class="data-marginOriginalId">2.2</span><span class="miscHeadline"><i>Saklig virkeområde</i></span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Berørte kommuner og fylkeskommuner skal legge retningslinjene til grunn for planlegging og behandling av enkeltsaker etter plan- og bygningsloven (jf. § 17).</article><article class="legalP" data-absoluteaddress="/kapittel/2/punkt/2/ledd/2/" id="kapittel-2-punkt-2-ledd-2">Statlige fagmyndigheter skal legge retningslinjene til grunn for medvirkning i planlegging og behandling av enkeltsaker som avgjøres etter plan- og bygningsloven (jf. § 9-3, § 20-5, § 27-2), og de bør bruke retningslinjene i sin øvrige forvaltningsvirksomhet innenfor de rammer vedkommende sektorlov gir.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1993-07-09-726/KAPITTEL_3" data-partID="k3"><h2>3. Nasjonale mål</h2><article class="marginIdArticle" data-partID="a3.1" data-absoluteaddress="/kapittel/3/punkt/1/" id="kapittel-3-punkt-1"><span class="data-marginOriginalId">3.1</span><span class="miscHeadline"><i>Hovedmål</i></span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">Innenfor retningslinjenes geografiske virkeområde skal naturverdier, kulturminneverdier og rekreasjonsverdier forvaltes som en ressurs av nasjonal betydning, til beste for befolkningen idag og i fremtiden.</article></article><article class="marginIdArticle" data-partID="a3.2" data-absoluteaddress="/kapittel/3/punkt/2/" id="kapittel-3-punkt-2"><span class="data-marginOriginalId">3.2</span><span class="miscHeadline"><i>Delmål</i></span></article><article class="marginIdArticle" data-partID="a3.2.1" data-absoluteaddress="/kapittel/3/punkt/3/" id="kapittel-3-punkt-3"><span class="data-marginOriginalId">3.2.1</span><span class="miscHeadline"><i>Naturgrunnlag</i></span><article class="legalP" data-absoluteaddress="/kapittel/3/punkt/3/ledd/1/" id="kapittel-3-punkt-3-ledd-1">Naturgrunnlaget skal forvaltes på lang sikt, ut fra hensynet til naturens mangfold, produktivitet og evne til fornyelse. Karakteristiske hovedtrekk i naturtype og landskap må søkes opprettholdt, og verdifulle lokaliteter, forekomster og arter må tas vare på innenfor det økologiske samspill i sine miljøer.</article><article class="legalP" data-absoluteaddress="/kapittel/3/punkt/3/ledd/2/" id="kapittel-3-punkt-3-ledd-2">Herunder er det et siktemål å sikre en vannkvalitet som, ut fra stedlige forhold, gir grunnlag for naturlig plante- og dyreliv og tillater bading, annet friluftsliv og konsum av spiselige organismer uten helserisiko.</article></article><article class="marginIdArticle" data-partID="a3.2.2" data-absoluteaddress="/kapittel/3/punkt/4/" id="kapittel-3-punkt-4"><span class="data-marginOriginalId">3.2.2</span><span class="miscHeadline"><i>Kulturminner og kulturmiljøer</i></span><article class="legalP" data-absoluteaddress="/kapittel/3/punkt/4/ledd/1/" id="kapittel-3-punkt-4-ledd-1">Det må legges vekt på å bevare karakteristiske kulturlandskap, kulturminner, kulturmiljøer og enkeltstående eksempler på den særegne kystkulturen i området.</article></article><article class="marginIdArticle" data-partID="a3.2.3" data-absoluteaddress="/kapittel/3/punkt/5/" id="kapittel-3-punkt-5"><span class="data-marginOriginalId">3.2.3</span><span class="miscHeadline"><i>Rekreasjon</i></span><article class="legalP" data-absoluteaddress="/kapittel/3/punkt/5/ledd/1/" id="kapittel-3-punkt-5-ledd-1">Grunnlaget for allmenn rekreasjon skal trygges og utvikles videre. Mulighetene for friluftsliv og opplevelse av natur- og kulturmiljø i kystsonen må opprettholdes og forbedres.</article></article><article class="marginIdArticle" data-partID="a3.2.4" data-absoluteaddress="/kapittel/3/punkt/6/" id="kapittel-3-punkt-6"><span class="data-marginOriginalId">3.2.4</span><span class="miscHeadline"><i>Arealbruksmønster</i></span><article class="legalP" data-absoluteaddress="/kapittel/3/punkt/6/ledd/1/" id="kapittel-3-punkt-6-ledd-1">Utbyggingen i RPR-sonen bør så langt mulig konsentreres til eksisterende tettsteder, slik at kystsonen forøvrig skjermes.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1993-07-09-726/KAPITTEL_4" data-partID="k4"><h2>4. Retningslinjer for disponering av arealer og naturressurser inndelt i fire kategorier</h2><article class="marginIdArticle" data-partID="a4.1" data-absoluteaddress="/kapittel/4/punkt/1/" id="kapittel-4-punkt-1"><span class="data-marginOriginalId">4.1</span><span class="miscHeadline"><i>Definisjoner</i></span><article class="legalP" data-absoluteaddress="/kapittel/4/punkt/1/ledd/1/" id="kapittel-4-punkt-1-ledd-1">Med <i>byggeområder</i> forstås områder for eksisterende og planlagt bebyggelse for boligformål, næringsformål m.v.</article><article class="legalP" data-absoluteaddress="/kapittel/4/punkt/1/ledd/2/" id="kapittel-4-punkt-1-ledd-2">Med <i>åpne områder</i> forstås alle landarealer utenom byggeområdene og strandsonen.</article><article class="legalP" data-absoluteaddress="/kapittel/4/punkt/1/ledd/3/" id="kapittel-4-punkt-1-ledd-3">Med <i>strandsone</i> forstås de land- og sjøområder som står i innbyrdes direkte samspill økologisk og/eller bruksmessig.</article><article class="legalP" data-absoluteaddress="/kapittel/4/punkt/1/ledd/4/" id="kapittel-4-punkt-1-ledd-4">Med <i>sjøområde</i> forstås all sjø utenom strandsonen ut til grunnlinjen.</article><article class="legalP" data-absoluteaddress="/kapittel/4/punkt/1/ledd/5/" id="kapittel-4-punkt-1-ledd-5">Inndelingen i kategorier forutsettes gjort i kommuneplan.</article></article><article class="marginIdArticle" data-partID="a4.2" data-absoluteaddress="/kapittel/4/punkt/2/" id="kapittel-4-punkt-2"><span class="data-marginOriginalId">4.2</span><span class="miscHeadline"><i>Byggeområder</i></span><article class="legalP" data-absoluteaddress="/kapittel/4/punkt/2/ledd/1/" id="kapittel-4-punkt-2-ledd-1">Oppføring av nye boliger, næringsbebyggelse og tilhørende bygninger og anlegg bør foregå i tilknytning til eksisterende tettsteder.</article><article class="legalP" data-absoluteaddress="/kapittel/4/punkt/2/ledd/2/" id="kapittel-4-punkt-2-ledd-2">I byggeområdene skal det legges vekt på å sikre friområder og naturelementer som sammenhengende grøntstrukturer i nærmiljøet. Forbindelse til ytre friluftsområder, strand og sjø må søkes opprettholdt og videreutviklet. Nære strandområder bør holdes intakt og fri for bebyggelse.</article><article class="legalP" data-absoluteaddress="/kapittel/4/punkt/2/ledd/3/" id="kapittel-4-punkt-2-ledd-3">Det bør tilstrebes klare grenser mellom byggeområder og områder som ikke skal utbygges, med vekt på hensiktsmessig arrondering av landbruksarealer.</article></article><article class="marginIdArticle" data-partID="a4.3" data-absoluteaddress="/kapittel/4/punkt/3/" id="kapittel-4-punkt-3"><span class="data-marginOriginalId">4.3</span><span class="miscHeadline"><i>Åpne områder</i></span><article class="legalP" data-absoluteaddress="/kapittel/4/punkt/3/ledd/1/" id="kapittel-4-punkt-3-ledd-1">I disse områdene skal det legges vekt på en langsiktig forvaltning av naturverdier og kulturlandskap, som grunnlag for landbruk, vern og allmenn rekreasjon.</article><article class="legalP" data-absoluteaddress="/kapittel/4/punkt/3/ledd/2/" id="kapittel-4-punkt-3-ledd-2">Spredt utbygging i disse områdene bør unngås. Fritidshus kan oppføres etter godkjente, ikke ferdig utbygde planer, eller som begrenset fortetting innenfor eksisterende områder, vurdert i plan.</article></article><article class="marginIdArticle" data-partID="a4.4" data-absoluteaddress="/kapittel/4/punkt/4/" id="kapittel-4-punkt-4"><span class="data-marginOriginalId">4.4</span><span class="miscHeadline"><i>Strandsone</i></span><article class="legalP" data-absoluteaddress="/kapittel/4/punkt/4/ledd/1/" id="kapittel-4-punkt-4-ledd-1">Mulighetene for allment friluftsliv, basert på båtferdsel, ferdsel til fots og på sykkel og strandopphold bør trygges og forbedres. Det skal legges stor vekt på å opprettholde og forbedre tilgjengeligheten til strandsonen fra landsiden og sjøsiden samt mulighetene for å ferdes langs sjøen. Ved avveininger skal disse hensyn vektlegges sterkt i forhold til videre utviklings av eksisterende bolig- og fritidseiendommer.</article><article class="legalP" data-absoluteaddress="/kapittel/4/punkt/4/ledd/2/" id="kapittel-4-punkt-4-ledd-2">I soner med høy biologisk produksjon, som gruntvannsområder, randsoner og lignende, andre verdifulle biotoper og andre lokaliteter med særlig natur- eller landskapsverdi, skal hensynet til naturmiljøet vektlegges sterkt i forhold til friluftsliv og båtferdsel. Tilsvarende gjelder for verdifulle kulturminner og kulturmiljøer i forhold til friluftsliv og båtferdsel.</article><article class="legalP" data-absoluteaddress="/kapittel/4/punkt/4/ledd/3/" id="kapittel-4-punkt-4-ledd-3">Viktige fiske-, kaste- og låssettingsplasser bør opprettholdes, og være frie for faste innretninger, som bøyer, moringer, private brygger og lignende, som kan være til ulempe for utøvelsen av fisket.</article><article class="legalP" data-absoluteaddress="/kapittel/4/punkt/4/ledd/4/" id="kapittel-4-punkt-4-ledd-4">I strandsonen bør bygging som kan redusere natur- og kulturmiljøet og mulighetene for rekreasjon og fiske ikke finne sted.</article><article class="legalP" data-absoluteaddress="/kapittel/4/punkt/4/ledd/5/" id="kapittel-4-punkt-4-ledd-5">Kollektive ferieanlegg, anlegg for service til fritidsbåter og andre anlegg for ferie- og fritidsaktiviteter, knyttet til strand og sjø, forutsettes nøye tilpasset lokale forhold. Oppføring av nye og vesentlig utvidelse av eksisterende fritidshus bør som hovedregel ikke tillates, ut over godkjente, ikke ferdig utbygde planer.</article></article><article class="marginIdArticle" data-partID="a4.5" data-absoluteaddress="/kapittel/4/punkt/5/" id="kapittel-4-punkt-5"><span class="data-marginOriginalId">4.5</span><span class="miscHeadline"><i>Sjøområder</i></span><article class="legalP" data-absoluteaddress="/kapittel/4/punkt/5/ledd/1/" id="kapittel-4-punkt-5-ledd-1">Disse områdene skal vektlegges som biotoper og grunnlag for fiske og annen høsting av fornybare naturressurser, og som ressurs for transport, ferdsel med fritidsbåt og annen rekreasjon. Det bør vises stor forsiktighet med å åpne for tiltak i sjø som medfører betydelige anlegg og/eller varige inngrep som kan være til ulempe for de hensyn som ligger bak retningslinjene.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1993-07-09-726/KAPITTEL_5" data-partID="k5"><h2>5. Myndighetenes ansvar for oppfølging</h2><article class="marginIdArticle" data-partID="a5.1" data-absoluteaddress="/kapittel/5/punkt/1/" id="kapittel-5-punkt-1"><span class="data-marginOriginalId">5.1</span><span class="miscHeadline"><i>Statlige myndigheter</i></span><article class="legalP" data-absoluteaddress="/kapittel/5/punkt/1/ledd/1/" id="kapittel-5-punkt-1-ledd-1">Miljøverndepartementet har ansvar for veiledning, utvikling og oppfølging i forhold til disse retningslinjene. Ansvaret skal utøves i samarbeid med andre berørte departementer og underliggende etater.</article><article class="legalP" data-absoluteaddress="/kapittel/5/punkt/1/ledd/2/" id="kapittel-5-punkt-1-ledd-2">Fylkesmennene har som statlig miljøvernmyndighet ansvar for formidling av kunnskap om naturverdier knyttet til Oslofjorden overfor planmyndighetene og andre statlige fagmyndigheter. De skal delta aktivt i planarbeidet med faglige råd og påse at kommunene følger opp retningslinjene, om nødvendig gjennom innsigelse til plan og klager i enkeltsaker.</article><article class="legalP" data-absoluteaddress="/kapittel/5/punkt/1/ledd/3/" id="kapittel-5-punkt-1-ledd-3">Andre statlige fagmyndigheter har tilsvarende ansvar innenfor sine fagområder.</article></article><article class="marginIdArticle" data-partID="a5.2" data-absoluteaddress="/kapittel/5/punkt/2/" id="kapittel-5-punkt-2"><span class="data-marginOriginalId">5.2</span><span class="miscHeadline"><i>Fylkeskommunene</i></span><article class="legalP" data-absoluteaddress="/kapittel/5/punkt/2/ledd/1/" id="kapittel-5-punkt-2-ledd-1">Fylkeskommunene skal legge retningslinjene til grunn i fylkesplanene og gi kommunene veiledning i oppfølgingen, herunder å utvikle en felles forståelse for og praktisering av retningslinjene i sine fylker.</article><article class="legalP" data-absoluteaddress="/kapittel/5/punkt/2/ledd/2/" id="kapittel-5-punkt-2-ledd-2">De fylkeskommunale kulturminnemyndigheter har ansvar for formidling av kunnskap om verdier knyttet til kulturminnevern og for medvirkning i planprosessesn.</article><article class="legalP" data-absoluteaddress="/kapittel/5/punkt/2/ledd/3/" id="kapittel-5-punkt-2-ledd-3">Fylkesfriluftsnemndene har tilsvarende ansvar innenfor sitt fagområde.</article></article><article class="marginIdArticle" data-partID="a5.3" data-absoluteaddress="/kapittel/5/punkt/3/" id="kapittel-5-punkt-3"><span class="data-marginOriginalId">5.3</span><span class="miscHeadline"><i>Kommunene</i></span><article class="legalP" data-absoluteaddress="/kapittel/5/punkt/3/ledd/1/" id="kapittel-5-punkt-3-ledd-1">Kommunene skal legge retningslinjene til grunn i kommunal planlegging og enkeltsaksbehandling i forhold til plan.</article><article class="legalP" data-absoluteaddress="/kapittel/5/punkt/3/ledd/2/" id="kapittel-5-punkt-3-ledd-2">I saker hvor det treffes enkeltvedtak, har kommunen ansvar etter forvaltningsloven § 17 første ledd for at saken er så godt opplyst som mulig før vedtak treffes. I saker som kan innebære vedtak om dispensasjon fra plan, og som har betydning i forhold til disse retningslinjene, vil det derfor være viktig at fylkeskommunen og fylkesmannen får uttale seg før saken avgjøres i kommunen.</article></article></section></main></body></html>