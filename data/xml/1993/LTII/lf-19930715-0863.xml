<!DOCTYPE html><html lang="no"><head><title>Forskrift om vedtekter til plan- og bygningsloven. Opphevelse av vedtekter gitt til bygningsloven av 1965, Lørenskog kommune, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:03</dd><dt class="legacyID">Datokode</dt><dd class="legacyID">FOR-1993-07-15-863</dd><dt class="dokid">DokumentID</dt><dd class="dokid">LTII/forskrift/1993-07-15-863</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1993 Nr. 8</dd><dt class="dateInForce">I kraft fra</dt><dd class="dateInForce">1993-08-15</dd><dt class="appliesTo">Gjelder for</dt><dd class="appliesTo">Lørenskog kommune, Akershus.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1993-10-21</dd><dt class="titleShort">Korttittel</dt><dd class="titleShort">Forskrift til plan- og bygningsloven, Lørenskog</dd><dt class="title">Tittel</dt><dd class="title">Forskrift om vedtekter til plan- og bygningsloven. Opphevelse av vedtekter gitt til bygningsloven av 1965, Lørenskog kommune, Akershus.</dd><dt class="miscInformation">Annet om dokumentet</dt><dd class="miscInformation">Fastsatt av Lørenskog kommunestyre 29. mai 1991 med hjemmel i plan- og bygningsloven av 14. juni 1985 nr. 77 § 4. Stadfestet av Kommunal- og arbeidsdepartementet 15. juli 1993 med noen endringer.</dd><dt class="refid">RefID</dt><dd class="refid">forskrift/1993-07-15-863</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekter til plan- og bygningsloven. Opphevelse av vedtekter gitt til bygningsloven av 1965, Lørenskog kommune, Akershus.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/1993-07-15-863" id="dokument"><h1>Forskrift om vedtekter til plan- og bygningsloven. Opphevelse av vedtekter gitt til bygningsloven av 1965, Lørenskog kommune, Akershus.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1993-07-15-863/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Vedtekter til plan- og bygningsloven §§ 63 nr. 2 første ledd, 63 nr. 3, 65 første ledd, 66 nr. 1, 69 nr. 3, 70 nr. 2, 74 nr. 2, 75 nr. 1, 76, 78 nr. 1 tredje ledd, 103 nr. 1, 104 og 107 skal lyde:</article> <article class="defaultP" margin-top="true">Til § 63 nr. 2 første ledd:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">De som er nevnt i § 3-1 tredje ledd bokstav a til h i lov om kartlegging, deling og registrering av grunneiendom (delingsloven) kan søke om tillatelse til deling av eiendom. Søkeren plikter å angi hvordan delingen ønskes utført ved grenseforløp inntegnet på situasjonskart. Forslaget skal vise hvordan delingen på hensiktsmessig måte kan gå inn i en fremtidig utnytting av området, herunder også hvordan de krav som er nevnt i § 69 nr. 1 med vedtekt kan oppfylles både for hovedbølet og den fradelte tomt. Bygningsrådet kan i forbindelse med gjennomføringen av delingen stille vilkår om at kravene sikres og stilles vilkår om opparbeidelse.</article> <article class="defaultP" margin-top="true">Til § 63 nr. 3:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Eiendommen må ikke deles på en slik måte at det ved delingen oppstår forhold som strider mot denne lov, forskrift eller vedtekt. Heller ikke må eiendom deles slik at det dannes tomter som etter bygningsrådets skjønn er mindre vel skikket til bebyggelse på grunn av sin størrelse eller form.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Bygningsrådet kan sette som vilkår for å gi delingstillatelse at eiendommer som har samme eier og som skal nyttes under ett, blir sammenføyd i grunnboka, jf lov om kartlegging, deling og registrering av grunneiendom (delingsloven) § 4-3. Før tillatelse gis, skal bygningsrådet dessuten påse at det foreligger nødvendig samtykke til deling etter annen lovgiving, jf § 95 som gis tilsvarende anvendelse så langt den passer.</article> <article class="defaultP" margin-top="true">Til § 65 første ledd:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Eiendom for bebyggelse må ikke fradeles, bygning må ikke føres opp eller tas i bruk til opphold for mennesker eller dyr med mindre det er tilfredstillende adgang til hygienisk betryggende og tilstrekkelig drikkevann og tilstrekkelig vann til brannslukking.</article> <article class="defaultP" margin-top="true">Til § 66 nr. 1, nytt 3. og 4. punktum i 1. ledd:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Privat adkomst fra vei som er åpen for allmenn ferdsel skal være kjørbar. Total bredde (kjørebane samt areal for grøfter og snølagring) skal være minst 6 m. Det skal være snuplass på egen grunn.</article> <article class="defaultP" margin-top="true">Til § 69 nr. 3:</article> <article class="defaultP" margin-top="true">Generelt<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">I reguleringsplaner, bebyggelsesplaner og søknad om byggetillatelse skal det gjøres rede for de arealer og anlegg som er nevnt i lovens § 69.1 (oppholdssted i det fri for beboere, lekeplass for barn, avkjørsel og parkering av biler, motorsykler og sykler). I den utstrekning behovet for slike anlegg er dekket på tilstøtende areal, må dette dokumenteres.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">Som bilag til reguleringsplan, bebyggelsesplan eller søknad om byggetillatelse kan bygningsrådet kreve at det skal følge utenomhusplan i bestemt målestokk (normalt 1:500) for utforming av det ubebygde areal og fellesareal. En slik plan skal vise eksisterende og nytt, planlagt terreng, beplantning, lekeplasser, biloppstillingsplasser og annet trafikkareal, søppelkasser/container og lagringsarealer for snø. Anleggene må vises i sammenheng med kjøreveier, gangveier, bygninger, fellesareal og friområder. Bygningsrådet kan påby endringer i innsendte planer etter retningslinjer rådet trekker opp. Rådet kan kreve at verdifull vegetasjon og terreng skal bevares.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/6/punkt/3/" id="kapittel-1-ledd-6-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/6/punkt/3/ledd/1/" id="kapittel-1-ledd-6-punkt-3-ledd-1">Bygningsrådet skal godkjenne planen. Etter at planen er godkjent plikter eieren å opparbeide arealene i henhold til planen uten unødig opphold. Grunnet årstiden kan beplanting utsettes.</article></article></li></ul></article> <article class="defaultP" margin-top="true">Parkering m.v.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">For avkjørsel og for parkering av biler, motorsykler og sykler for bebyggelsens behov gjelder følgende:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/7/punkt/1/" id="kapittel-1-ledd-7-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/7/punkt/1/ledd/1/" id="kapittel-1-ledd-7-punkt-1-ledd-1">Boligbebyggelse skal ha to uavhengige biloppstillingsplasser pr boenhet på egen tomt eller på fellesareal for flere boliger. I tillegg kommer oppstillingsplass for 0,5 bil pr bolig for besøkende. For hybel halveres kravene.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/7/punkt/2/" id="kapittel-1-ledd-7-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/7/punkt/2/ledd/1/" id="kapittel-1-ledd-7-punkt-2-ledd-1">Forretningsbebyggelse skal ha biloppstillingsplass på egen tomt eller på fellesareal for flere tomter for en bil pr 30 m<sup>2</sup> gulvflate i bebyggelsen. I tillegg kommer areal for henting og levering av varer.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/7/punkt/3/" id="kapittel-1-ledd-7-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/7/punkt/3/ledd/1/" id="kapittel-1-ledd-7-punkt-3-ledd-1">Kontorbygg og bygg for offentlig administrasjon skal ha en biloppstillingsplass pr 50 m<sup>2</sup> gulvflate i bebyggelsen.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/ledd/7/punkt/4/" id="kapittel-1-ledd-7-punkt-4"><span class="data-originalId">4)</span><article class="legalP" data-absoluteaddress="/kapittel/1/ledd/7/punkt/4/ledd/1/" id="kapittel-1-ledd-7-punkt-4-ledd-1">Industri- og lagerbebyggelse skal ha en biloppstillingsplass pr 100 m<sup>2</sup> gulvflate i bebyggelsen. I tillegg kommer areal for henting og levering av varer.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/ledd/7/punkt/5/" id="kapittel-1-ledd-7-punkt-5"><span class="data-originalId">5)</span><article class="legalP" data-absoluteaddress="/kapittel/1/ledd/7/punkt/5/ledd/1/" id="kapittel-1-ledd-7-punkt-5-ledd-1">Institusjoner, hoteller, restauranter, forsamlingslokaler, teatre, skoler, høgskoler m.v, og idrettsanlegg hvor spesielle forhold gjør seg gjeldende, skal ha det antall biloppstillingsplasser, inklusive særskilte plasser for bevegelseshemmede, som bygningsrådet fastsetter.</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/ledd/7/punkt/6/" id="kapittel-1-ledd-7-punkt-6"><span class="data-originalId">6)</span><article class="legalP" data-absoluteaddress="/kapittel/1/ledd/7/punkt/6/ledd/1/" id="kapittel-1-ledd-7-punkt-6-ledd-1">Oppstillingsplass for motorsykler og sykler avsettes på egen tomt eller på fellesareal for flere tomter.</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/ledd/7/punkt/7/" id="kapittel-1-ledd-7-punkt-7"><span class="data-originalId">7)</span><article class="legalP" data-absoluteaddress="/kapittel/1/ledd/7/punkt/7/ledd/1/" id="kapittel-1-ledd-7-punkt-7-ledd-1">Bygning som skal være tilgjengelig for publikum, skal ha faste parkeringsplasser reservert for bevegelseshemmede. Antallet plasser fastsettes av bygningsmyndighetene.</article></article></li></ul></article> <article class="defaultP" margin-top="true">Lekearealer m.v.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Boligområder, boligfelter og grupper av boliger skal arronderes på en naturlig måte. De skal utrustes med lekeplasser og barneinstitusjoner etter følgende regler:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/8/punkt/1/" id="kapittel-1-ledd-8-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/8/punkt/1/ledd/1/" id="kapittel-1-ledd-8-punkt-1-ledd-1">Ved utbygging i samlet regi av boliggrupper på minst 4 boliger skal det anlegges en sandlekeplass for hver påbegynt 25 boliger. Lekeplassen skal være 80 – 100 m<sup>2</sup> og ha god solbelysning samt bord og benker for barn og voksne. Den skal legges sentralt i gruppen og maksimal avstand mellom bolig og lekeplass skal være 100 m.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/8/punkt/2/" id="kapittel-1-ledd-8-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/8/punkt/2/ledd/1/" id="kapittel-1-ledd-8-punkt-2-ledd-1">For hver boliggruppe skal det anlegges kvartalslekeplass. Den skal være 1,5 – 2 da og ha lekeredskap, sandkasse og bord med benker. Den skal ligge sentralt i boliggruppen eller slik at maksimal avstand til boliger kan være 150 m. Kvartalslekeplass skal anlegges for minst hver 200. bolig.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/8/punkt/3/" id="kapittel-1-ledd-8-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/8/punkt/3/ledd/1/" id="kapittel-1-ledd-8-punkt-3-ledd-1">Ballfelt forutsettes anlagt for minst hver 600. bolig, og maksimal avstand fra bolig kan være 400 m. Feltet skal være minimum 6 da. Det skal delvis helst ha fast dekke, delvis gress.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/ledd/8/punkt/4/" id="kapittel-1-ledd-8-punkt-4"><span class="data-originalId">4)</span><article class="legalP" data-absoluteaddress="/kapittel/1/ledd/8/punkt/4/ledd/1/" id="kapittel-1-ledd-8-punkt-4-ledd-1">Sentrale lekefelt forutsettes anlagt for minst hver 600. bolig og skal ikke ligge mer enn 400 m fra bolig og skal være minst 6 da. Feltet skal gi rom for aktiviteter som ikke kan innpasses i mindre lekeplasser – som f eks byggelekeplass, plaskedam og akebakke.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/ledd/8/punkt/5/" id="kapittel-1-ledd-8-punkt-5"><span class="data-originalId">5)</span><article class="legalP" data-absoluteaddress="/kapittel/1/ledd/8/punkt/5/ledd/1/" id="kapittel-1-ledd-8-punkt-5-ledd-1">Areal/tomt for barneinstitusjon/barnehage skal avsettes etter gjeldende normer og bygningsrådets bestemmelse. Ved valg av areal/tomt skal det legges spesiell vekt på trafikksikkerhetsforhold, topografiske forhold og lokaliseringen i boligområdet.</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/ledd/8/punkt/6/" id="kapittel-1-ledd-8-punkt-6"><span class="data-originalId">6)</span><article class="legalP" data-absoluteaddress="/kapittel/1/ledd/8/punkt/6/ledd/1/" id="kapittel-1-ledd-8-punkt-6-ledd-1">I områder hvor det er regulert så stort antall boliger som under pkt 1-5, men hvor disse ikke blir utbygget samlet, avgjør bygningsrådet når anlegget av lekeplasser m.v. skal være gjennomført. Anleggene skal imidlertid være utført senest når brukstillatelse for det tilhørende antall boliger er meddelt.</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/ledd/8/punkt/7/" id="kapittel-1-ledd-8-punkt-7"><span class="data-originalId">7)</span><article class="legalP" data-absoluteaddress="/kapittel/1/ledd/8/punkt/7/ledd/1/" id="kapittel-1-ledd-8-punkt-7-ledd-1">De under pkt 1-5 nevnte anlegg skal utføres med adkomstveier som er tilrettelagt for orienteringshemmede og bevegelseshemmede. Bygningsmyndighetene kan bestemme at lekeplasser og anlegg nevnt under pkt 1-2, også skal ha lekeutstyr, benker etc tilpasset orienteringshemmede og bevegelseshemmede.</article></article></li></ul></article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Anlegg som nevnt under pkt 3-5 skal ha lekeutstyr, sandkasser, benker etc tilpasset orienteringshemmede og bevegelseshemmede.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Store anlegg med parkeringsplasser og toalettanlegg skal ha reserverteparkeringsplasser for bevegelseshemmede. Minst ett toalett skal kunne nyttes av rullestolbrukere.</article> <article class="defaultP" margin-top="true">Til § 70 nr. 2:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Avstand mellom bolighus på samme tomt skal være minst 6 m.</article> <article class="defaultP" margin-top="true">Til § 74 nr. 2:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Bygningsrådet kan i særskilte tilfeller fastsette takform, takbelegg, fasademateriale og farge.</article> <article class="defaultP" margin-top="true">Til § 75 nr. 1 første punktum:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Leilighet, herunder ett-roms leilighet, skal ha eget vannklosett og bad eller dusj.</article> <article class="defaultP" margin-top="true">Til § 76 tredje punktum:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">For boligbebyggelse skal det sikres areal til minimum en garasje pr bolig/leilighet på egen tomt eller på fellesareal. Ved søknad om oppføring av boligbygg skal garasje være innpasset i planene som en av biloppstillingsplassene som er krevet i vedtekt til § 69.3 selv om garasjen ikke bygges samtidig som boligen. Bygningsrådet kan i spesielle tilfeller kreve at garasjen føres opp samtidig med boligen.</article> <article class="defaultP" margin-top="true">Til § 78 nr. 1 tredje ledd:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Bygningsrådet kan forby at bedrifter, anlegg, opplag og lager av farlig eller særlig generende art blir lagt innenfor kommunens områder eller henvise dem til spesielle områder i kommunen.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Bygningsrådet kan – etter å ha forelagt saken for helsemyndighetene – forby oppføring av stall, grisehus, hønsehus e.l. i bestemte strøk. Dette gjelder ikke husdyrhold på etablerte og bestående jordbrukseiendommer.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Hvis et anlegg eller en virksomhet som er godkjent, på grunn av endret driftsmåte e.l. volder større ulemper enn forutsatt da bygningsrådet godkjente den, kan rådet forby denne del av virksomheten.</article> <article class="defaultP" margin-top="true">Til § 103 nr. 1:</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Bygningsrådet kan påby innhegning for å avverge eller unngå fare og betydelig ulempe som følge av utbygging.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Gjerders utførelse, høyde og farge skal godkjennes av bygningsrådet.</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">For gjerder, levegger og støyskjermer skal for øvrig kommunestyrets vedtatte retningslinjer følges.</article> <article class="defaultP" margin-top="true">Til § 104:</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Innenfor hele kommunen skal ubebygd areal holdes i ryddig og ordentlig stand. Bygningsrådet kan forby lagring eller annen bruk av ubebygd areal, når den etter rådets skjønn vil virke skjemmende eller være til vesentlig ulempe for andre.</article> <article class="defaultP" margin-top="true">Til § 107:</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">I hele kommunen gjelder at skilt, reklameinnretninger o.l ikke kan settes opp uten at bygningsrådet på forhånd har gitt samtykke. Samtykke kan bare gis inntil videre eller for et begrenset tidsrom. Dette gjelder ikke mindre skilt, mindre reklameinnretninger o.l som settes opp på byggverk eller innhegning. Når bygningsrådets samtykke er påkrevet gjelder § 94 og § 95 tilsvarende ved bygningsrådets behandling av søknaden.</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">I boligstrøk er takreklame og større reklamearrangementer ikke tillatt.</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Markiser, skilt og andre innretninger ut over fortau eller annen offentlig grunn må anbringes slik at ferdsel ikke hindres eller omgivelsene utsettes for fare. De må ikke komme i veien for trafikkstolper eller andre offentlige innretninger som ellers blir satt opp.</article> <article class="defaultP" margin-top="true">§ 107 tredje ledd blir vedtektens fjerde ledd.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1993-07-15-863/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Vedtektene trer i kraft 15. august 1993.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Fra samme tid oppheves forskrifter om tilsvarende eldre vedtekter til bygningsloven av 1965, stadfestet 26. april 1967, 29. april 1971, 12. mai 1975 og 7. august 1981.</article></section></main></body></html>