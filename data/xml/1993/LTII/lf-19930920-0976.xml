<!DOCTYPE html><html lang="no"><head><title>Forskrift om vedtekt til plan- og bygningsloven § 69 nr. 3. Opphevelse av eldre vedtekt gitt til bygningsloven av 1965, Vefsn kommune, Nordland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:04</dd><dt class="legacyID">Datokode</dt><dd class="legacyID">FOR-1993-09-20-976</dd><dt class="dokid">DokumentID</dt><dd class="dokid">LTII/forskrift/1993-09-20-976</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1993 Nr. 9</dd><dt class="dateInForce">I kraft fra</dt><dd class="dateInForce">1993-10-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-02-02-42</li></ul></dd><dt class="appliesTo">Gjelder for</dt><dd class="appliesTo">Vefsn kommune, Nordland.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1993-11-23</dd><dt class="titleShort">Korttittel</dt><dd class="titleShort">Forskrift til plan- og bygningsloven, Vefsn</dd><dt class="title">Tittel</dt><dd class="title">Forskrift om vedtekt til plan- og bygningsloven § 69 nr. 3. Opphevelse av eldre vedtekt gitt til bygningsloven av 1965, Vefsn kommune, Nordland.</dd><dt class="miscInformation">Annet om dokumentet</dt><dd class="miscInformation">Fastsatt av Kommunaldepartementet 20. september 1993 med hjemmel i plan- og bygningsloven av 14. juni 1985 nr. 77 § 4.</dd><dt class="refid">RefID</dt><dd class="refid">forskrift/1993-09-20-976</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekt til plan- og bygningsloven § 69 nr. 3. Opphevelse av eldre vedtekt gitt til bygningsloven av 1965, Vefsn kommune, Nordland.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/1993-09-20-976" id="dokument"><h1>Forskrift om vedtekt til plan- og bygningsloven § 69 nr. 3. Opphevelse av eldre vedtekt gitt til bygningsloven av 1965, Vefsn kommune, Nordland.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1993-09-20-976/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Vedtekten skal lyde slik:</article> <article class="defaultP" margin-top="true">Til § 69 nr. 3:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">I bebyggelsesplaner, reguleringsplaner og ved søknader om byggetillatelse, skal det vises areal for tilfredsstillende opphold i det fri, som f.eks lekeplass for barn og avkjørsel, samt garasje, parkering for biler, motorsykler og sykler.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">I den grad enkelte behov kan dekkes på naboeiendom, må dette dokumenteres.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Arealet og anleggene som blir bygd skal holdes forsvarlig vedlike.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Anleggene må vises i sammenheng med kjøreveger, gangveger og friarealer og skal anlegges og ordnes i samsvar med følgende regler:</article> <article class="defaultP" margin-top="true">I. Arealer for lek<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/5/punkt/1/" id="kapittel-1-ledd-5-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/5/punkt/1/ledd/1/" id="kapittel-1-ledd-5-punkt-1-ledd-1">Områder ved boliginngangene skal utformes slik at små barn trygt kan bruke det som sitt viktigste lekeareal.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/5/punkt/2/" id="kapittel-1-ledd-5-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/5/punkt/2/ledd/1/" id="kapittel-1-ledd-5-punkt-2-ledd-1">Nærlekeplass/sandkasseplass skal anlegges for hver boliggate, sekkegate, husgruppe o.l. Det skal være minst 1 slik lekeplass for hver 20. bolig/leilighet. Ingen bolig/leilighet skal ha større avstand fra nærmeste slik plass enn 50 meter, og det skal være synskontakt mellom boligene og lekeplassen. Plassen skal være fra 50 til 200 m<sup>2</sup> og gi plass til blant annet sandkasse og videre bod og benker for barn og voksne. Det bør også finnes et flatt område med fast dekke egnet for sykling med trehjulssykkel.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/5/punkt/3/" id="kapittel-1-ledd-5-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/5/punkt/3/ledd/1/" id="kapittel-1-ledd-5-punkt-3-ledd-1">Kvartalslekeplass eller annet større sammenhengende lekeområde på minst 2 da skal finnes innen en avstand på 150 m fra enhver bolig/leilighet. Plassen skal ha større sammenhengende flater, naturterreng, vegetasjon og plass til lekeredskaper.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/ledd/5/punkt/4/" id="kapittel-1-ledd-5-punkt-4"><span class="data-originalId">4)</span><article class="legalP" data-absoluteaddress="/kapittel/1/ledd/5/punkt/4/ledd/1/" id="kapittel-1-ledd-5-punkt-4-ledd-1">Ballplass for større barn eller flatt område på minst 1 da egnet for ball-lek skal finnes innen en avstand på 400 m fra enhver bolig/leilighet. Det skal være minst 1 ballplass for hver 200. bolig/leilighet.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/ledd/5/punkt/5/" id="kapittel-1-ledd-5-punkt-5"><span class="data-originalId">5)</span><article class="legalP" data-absoluteaddress="/kapittel/1/ledd/5/punkt/5/ledd/1/" id="kapittel-1-ledd-5-punkt-5-ledd-1">Lekeplassen/ballplassene skal ligge skjermet fra kjøreveg og ha trygg gangforbindelse med boligene/leilighetene de skal betjene.</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/ledd/5/punkt/6/" id="kapittel-1-ledd-5-punkt-6"><span class="data-originalId">6)</span><article class="legalP" data-absoluteaddress="/kapittel/1/ledd/5/punkt/6/ledd/1/" id="kapittel-1-ledd-5-punkt-6-ledd-1">Lekeområdene skal sikres mot støy og annen forurensning.</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/ledd/5/punkt/7/" id="kapittel-1-ledd-5-punkt-7"><span class="data-originalId">7)</span><article class="legalP" data-absoluteaddress="/kapittel/1/ledd/5/punkt/7/ledd/1/" id="kapittel-1-ledd-5-punkt-7-ledd-1">Ved utbygging av nye boligområder skal opparbeidelse av de forskjellige lekeområder skje samtidig med opparbeidelsen av de øvrige tekniske anlegg som vei, vannforsynings- og avløpsanlegg og kunne tas i bruk når innflytting i boligene begynner.</article></article></li><li data-li-identifier="8)" data-name="8)"><article class="listArticle" data-absoluteaddress="/kapittel/1/ledd/5/punkt/8/" id="kapittel-1-ledd-5-punkt-8"><span class="data-originalId">8)</span><article class="legalP" data-absoluteaddress="/kapittel/1/ledd/5/punkt/8/ledd/1/" id="kapittel-1-ledd-5-punkt-8-ledd-1">Friområder og friluftsområder i tilknytning til boligområdene som ikke forutsettes opparbeidet for spesiell bruk (ballplass, sandlekeplass o.l), bør i størst mulig grad bevares slik at de kan fungere som naturlige leke- og oppholdsområder. Også disse områdene skal ha trafikksikker adkomst.</article></article></li><li data-li-identifier="9)" data-name="9)"><article class="listArticle" data-absoluteaddress="/kapittel/1/ledd/5/punkt/9/" id="kapittel-1-ledd-5-punkt-9"><span class="data-originalId">9)</span><article class="legalP" data-absoluteaddress="/kapittel/1/ledd/5/punkt/9/ledd/1/" id="kapittel-1-ledd-5-punkt-9-ledd-1">I områder med mindre enn 25 leiligheter kan kvartalslekeplass og nærlekeplass kombineres, og i områder med mindre enn 200 leiligheter kan ballplass og kvartalslekeplass kombineres. Plassene må da ordnes slik at forskjellige aldersgrupper og forskjellige former for lek ikke forstyrrer hverandre.</article><article class="legalP" data-absoluteaddress="/kapittel/1/ledd/5/punkt/9/ledd/2/" id="kapittel-1-ledd-5-punkt-9-ledd-2">I områder med bare frittliggende eneboliger på store tomter, kan nærlekeplasser/sandlekeplasser sløyfes der tilsvarende lekemuligheter vil finnes på hver enkelt tomt.</article></article></li><li data-li-identifier="10)" data-name="10)"><article class="listArticle" data-absoluteaddress="/kapittel/1/ledd/5/punkt/10/" id="kapittel-1-ledd-5-punkt-10"><span class="data-originalId">10)</span><article class="legalP" data-absoluteaddress="/kapittel/1/ledd/5/punkt/10/ledd/1/" id="kapittel-1-ledd-5-punkt-10-ledd-1">Denne vedtekten gjelder planlegging av nye boligområder. Ved regulering/omregulering i eldre områder søkes vedtektene oppfylt så langt som mulig.</article></article></li></ul></article> <article class="defaultP" margin-top="true">II. Parkeringsarealer</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">For avkjørsel og parkering av biler, motorsykler og sykler for bebyggelsens behov gjelder følgende regler:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">Boligbebyggelse skal ha plass til en garasje pr. leilighet. Inntil garasjen blir bygget, skal plassen være opparbeidet som oppstillingsplass.</article><article class="legalP" data-absoluteaddress="/kapittel/1/ledd/6/punkt/1/ledd/2/" id="kapittel-1-ledd-6-punkt-1-ledd-2">Enebolig med eller uten hybelleilighet og to-mannsbolig skal dessuten ha en oppstillingsplass pr. leilighet for besøkende. For annen boligbebyggelse skal det være plass til en garasje pr. leilighet og 0,25 bilplasser pr. leilighet for besøkende.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">Bebyggelse til næringsformål skal ha oppstillingsplass på egen tomt eller på fellesareal for flere tomter etter følgende fordeling:<ul class="defaultList"><li data-li-identifier="A." data-name="A."><article class="listArticle" data-absoluteaddress="/kapittel/1/ledd/6/punkt/2/ledd/1/punkt/1/" id="kapittel-1-ledd-6-punkt-2-ledd-1-punkt-1"><span class="data-originalId">A.</span><article class="legalP" data-absoluteaddress="/kapittel/1/ledd/6/punkt/2/ledd/1/punkt/1/ledd/1/" id="kapittel-1-ledd-6-punkt-2-ledd-1-punkt-1-ledd-1">For forretnings- og kontorarealer skal det for de rene salgs- og kontorarealene, samt personalrom o.l. anlegges en plass pr. 50 m<sup>2</sup> bruksareal – BRA.</article><article class="legalP" data-absoluteaddress="/kapittel/1/ledd/6/punkt/2/ledd/1/punkt/1/ledd/2/" id="kapittel-1-ledd-6-punkt-2-ledd-1-punkt-1-ledd-2">For det resterende bruksareal, som trapperom, lager i kjeller, dusj og garderober o.l., skal det anlegges en plass pr. 100 m<sup>2</sup> bruksareal – BRA.</article></article></li><li data-li-identifier="B." data-name="B."><article class="listArticle" data-absoluteaddress="/kapittel/1/ledd/6/punkt/2/ledd/1/punkt/2/" id="kapittel-1-ledd-6-punkt-2-ledd-1-punkt-2"><span class="data-originalId">B.</span><article class="legalP" data-absoluteaddress="/kapittel/1/ledd/6/punkt/2/ledd/1/punkt/2/ledd/1/" id="kapittel-1-ledd-6-punkt-2-ledd-1-punkt-2-ledd-1">For industri- og lagerarealer skal det anlegges en oppstillingsplass pr. 100 m<sup>2</sup> bruksareal – BRA.</article><article class="legalP" data-absoluteaddress="/kapittel/1/ledd/6/punkt/2/ledd/1/punkt/2/ledd/2/" id="kapittel-1-ledd-6-punkt-2-ledd-1-punkt-2-ledd-2">For slik bebyggelse kommer nødvendig areal for av- og pålessing for vare- og lastebiler i tillegg.</article></article></li></ul></article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/6/punkt/3/" id="kapittel-1-ledd-6-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/6/punkt/3/ledd/1/" id="kapittel-1-ledd-6-punkt-3-ledd-1">Institusjoner, hoteller, restauranter, forsamlingslokaler, idrettsanlegg m.v., samt andre bygningsanlegg hvor spesielle forhold gjør seg gjeldende, skal ha oppstillingsplass for biler og ut- og innkjøringsforhold som bygningsrådet i hvert enkelt tilfelle krever.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/ledd/6/punkt/4/" id="kapittel-1-ledd-6-punkt-4"><span class="data-originalId">4)</span><article class="legalP" data-absoluteaddress="/kapittel/1/ledd/6/punkt/4/ledd/1/" id="kapittel-1-ledd-6-punkt-4-ledd-1">Oppstillingsplass for motorsykler og sykler kan kreves etter antatt behov.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/ledd/6/punkt/5/" id="kapittel-1-ledd-6-punkt-5"><span class="data-originalId">5)</span><article class="legalP" data-absoluteaddress="/kapittel/1/ledd/6/punkt/5/ledd/1/" id="kapittel-1-ledd-6-punkt-5-ledd-1">Ved bruksendringer i henhold til § 93 tredje ledd gjøres bestemmelsene også gjeldende for bestående bebyggelse.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1993-09-20-976/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Vedtekten trer i kraft 20. oktober 1993.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Samtidig oppheves forskrift av 2. februar 1989 om vedtekt gitt til plan- og bygningsloven av 14. juni 1985 nr. 77 § 69 nr. 3.</article></section></main></body></html>