<!DOCTYPE html><html lang="no"><head><title>Faglig rammeinstruks for konfliktrådsleder</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:01</dd><dt class="legacyID">Datokode</dt><dd class="legacyID">FOR-1993-04-19-321</dd><dt class="dokid">DokumentID</dt><dd class="dokid">LTI/forskrift/1993-04-19-321</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 8</dd><dt class="dateInForce">I kraft fra</dt><dd class="dateInForce">1993-04-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-03-15-3/§3</li><li>forskrift/1992-08-13-620/§5</li></ul></dd><dt class="dateOfPublication">Kunngjort</dt><dd class="dateOfPublication">1993-06-11</dd><dt class="title">Tittel</dt><dd class="title">Faglig rammeinstruks for konfliktrådsleder</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 19. april 1993 med hjemmel i lov 15. mars 1991 nr. 3 om megling i konfliktråd § 3, jf forskrift av 13. august 1992 nr. 620 om megling i konfliktråd § 5 annet ledd.</dd><dt class="refid">RefID</dt><dd class="refid">forskrift/1993-04-19-321</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Faglig rammeinstruks for konfliktrådsleder<ul class="tocSubUl"><li>Innledning</li><li>Organisering</li><li>Konfliktrådslederens oppgaver<ul class="tocSubUl"><li>– Administrasjon</li><li>– Økonomi</li><li>– Konfliktrådslederens forhold til meglerne</li><li>– Samarbeid med andre instanser og annen myndighet.</li><li>– Informasjon</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-04-19-321" id="dokument"><h1>Faglig rammeinstruks for konfliktrådsleder</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-04-19-321/KAPITTEL_1" data-partID="k1"><h2>Innledning</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Instruksen kommer til anvendelse overfor den som har fått oppgaven å administrere konfliktrådsvirksomheten i kommunen(e) jf konfliktrådsforskriftens § 5, og gjelder uavhengig av kommunal eller interkommunal organisasjonsmodell.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Konfliktrådslederen skal arbeide i samsvar med lov og regelverk, jf bl.a. lov av 15. mars 1991 nr. 3 om megling i konfliktråd og forskrift av 13. august 1992 nr. 620 om megling i konfliktråd.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">I saker av økonomisk og administrativ art, skal konfliktrådslederen rapportere til nærmere bestemt organ i kommunen, f.eks. helse- og sosialsjefen eller rådmannen.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Det er deretter kommunens ansvar å sørge for at fylkesmannen gis nødvendig informasjon om økonomiske og administrative spørsmål. Når det gjelder den faglige delen av konfliktrådsarbeidet, rapporterer konfliktrådslederen direkte til fylkesmannen.</article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-04-19-321/KAPITTEL_2" data-partID="k2"><h2>Organisering</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Konfliktrådsleder er administrativt underlagt kommunen, eller vertskommunen og følger ansettelsesvilkårene i det kommunale avtale- og regelverk.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Konfliktrådsleder er konfliktrådets daglige leder og har dermed et ansvar for driften av virksomheten. Konfliktrådet har en relativt fri stilling i forhold til den kommunale forvaltning. Dette innebærer at kommunen ikke kan instruere konfliktrådslederen verken ved behandlingen av sakene eller den faglige organiseringen av sakene.</article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-04-19-321/KAPITTEL_3" data-partID="k3"><h2>Konfliktrådslederens oppgaver</h2><section class="section" data-section-type="default" data-absoluteaddress="/kapittel/3/kapittel/1/" id="kapittel-3-kapittel-1" data-lovdata-URL="LTI/forskrift/1993-04-19-321/KAPITTEL_3-1" data-partID="k3-1"><h3>– Administrasjon</h3><article class="legalP" data-absoluteaddress="/kapittel/3/kapittel/1/ledd/1/" id="kapittel-3-kapittel-1-ledd-1">Konfliktrådslederen har det overordnede ansvaret for sakene etter at de er oversendt fra påtalemyndigheten eller partene/offentlig etat. Lederen skal påse at det etableres gode saksbehandlingsrutiner innad i konfliktrådet, som f.eks. at sakene journalføres og at den enkelte sak videresendes så raskt som mulig til megleren.</article><article class="legalP" data-absoluteaddress="/kapittel/3/kapittel/1/ledd/2/" id="kapittel-3-kapittel-1-ledd-2">Konfliktrådslederen har ansvaret for fremdriften i saksbehandlingen, herunder at saksbehandlingsreglene i medhold av forskrift av 13. august 1992 nr. 620 om megling i konfliktråd §§ 7-19 blir fulgt.</article><article class="legalP" data-absoluteaddress="/kapittel/3/kapittel/1/ledd/3/" id="kapittel-3-kapittel-1-ledd-3">Konfliktrådslederen må særlig bidra til at det etableres gode samarbeidsrutiner mellom politi/påtalemyndighet og konfliktrådet i alle faser av saksbehandlingen.</article><article class="legalP" data-absoluteaddress="/kapittel/3/kapittel/1/ledd/4/" id="kapittel-3-kapittel-1-ledd-4">Konfliktrådslederen må sørge for å følge opp fastsatte rapporteringsrutiner mht. saksavvikling og statistikk som er fastsatt av Justisdepartementet og fylkesmannen.</article></section><section class="section" data-section-type="default" data-absoluteaddress="/kapittel/3/kapittel/2/" id="kapittel-3-kapittel-2" data-lovdata-URL="LTI/forskrift/1993-04-19-321/KAPITTEL_3-2" data-partID="k3-2"><h3>– Økonomi</h3><article class="legalP" data-absoluteaddress="/kapittel/3/kapittel/2/ledd/1/" id="kapittel-3-kapittel-2-ledd-1">Konfliktrådslederen har ansvaret for økonomistyringen i konfliktrådet. Han/hun skal forvalte tildelte midler innenfor budsjettrammen og må sørge for at de tildelte midler benyttes i samsvar med retningslinjer gitt av departementet, fylkesmannen og kommunen. Som tidligere omhandlet, skal det jevnlig avgis økonomisk rapport til fylkesmannen via kommunen etter nærmere rapporteringsrutiner fastsatt av Justisdepartementet.</article><article class="legalP" data-absoluteaddress="/kapittel/3/kapittel/2/ledd/2/" id="kapittel-3-kapittel-2-ledd-2">Konfliktrådslederen skal attestere og anvise utbetaling av lønn, reisegodtgjørelse og andre driftsutgifter til meglerne. Gjennomføringen av økonomistyringen må ellers samordnes mellom konfliktrådslederen, kommunen (vertskommunen) og fylkesmannen.</article></section><section class="section" data-section-type="default" data-absoluteaddress="/kapittel/3/kapittel/3/" id="kapittel-3-kapittel-3" data-lovdata-URL="LTI/forskrift/1993-04-19-321/KAPITTEL_3-3" data-partID="k3-3"><h3>– Konfliktrådslederens forhold til meglerne</h3><article class="legalP" data-absoluteaddress="/kapittel/3/kapittel/3/ledd/1/" id="kapittel-3-kapittel-3-ledd-1">Konfliktrådslederen skal i henhold til lov og forskrift delta ved oppnevningen av et utvalg av meglere for hvert konfliktråd, og er dermed med på å bidra til at meglerne er egnet til vervet. Lederen har ansvaret for etter en nøye vurdering å finne frem til den aktuelle megler i den enkelte sak. Konfliktrådslederen bør etter hvert få meglerkompetanse, og kan være megler i den enkelte sak om dette viser seg å være den beste løsningen, f.eks. om man har vansker med å skaffe passende megler innenfor angitte tidsfrister.</article><article class="legalP" data-absoluteaddress="/kapittel/3/kapittel/3/ledd/2/" id="kapittel-3-kapittel-3-ledd-2">Det er viktig at konfliktrådslederen holder nær kontakt med meglerne og er med på å skape et miljø hvor meglerne kan drøfte saker av felles interesse. Justisdepartementet er overordnet ansvarlig for faglig veiledning og opplæring, men konfliktrådslederen er ansvarlig for å gi nødvendig veiledning i det daglige etter behov.</article></section><section class="section" data-section-type="default" data-absoluteaddress="/kapittel/3/kapittel/4/" id="kapittel-3-kapittel-4" data-lovdata-URL="LTI/forskrift/1993-04-19-321/KAPITTEL_3-4" data-partID="k3-4"><h3>– Samarbeid med andre instanser og annen myndighet.</h3><article class="legalP" data-absoluteaddress="/kapittel/3/kapittel/4/ledd/1/" id="kapittel-3-kapittel-4-ledd-1">I straffesaker må konfliktrådslederen ivareta et godt samarbeid med politi og påtalemyndighet, som etter retningslinjer fra Riksadvokaten har ansvaret og kompetansen til å finne frem til egnede og aktuelle saker for konfliktrådsbehandling. Konfliktrådslederen må gjennom konfliktrådets arbeid bidra til at påtalemyndigheten får den nødvendige tillit til konfliktrådsordningen. I en tillitskapende atmosfære må både konfliktrådet og politiet sørge for at tilstrekkelig antall saker oversendes, i det konfliktrådsbehandling vil kunne ha forebyggende effekt og innebærer en forenklet oppgjørsmåte som også avlaster strafferettspleien forøvrig.</article><article class="legalP" data-absoluteaddress="/kapittel/3/kapittel/4/ledd/2/" id="kapittel-3-kapittel-4-ledd-2">Det må også arbeides aktivt for at andre, som f.eks. barnevernet, sosialtjenesten, skoler og publikum tar konfliktrådsordningen i bruk. Konfliktrådslederen har et selvstendig ansvar for å bidra til økende saksmengde også av «sivile saker».</article><article class="legalP" data-absoluteaddress="/kapittel/3/kapittel/4/ledd/3/" id="kapittel-3-kapittel-4-ledd-3">Når det gjelder saker som ikke kommer fra politi og påtalemyndighet og som er av strafferettslig art, påhviler det konfliktrådslederen å vurdere om saken er så alvorlig at det ikke er naturlig å behandle den som en sivil sak. I noen tilfeller kan det være at konfliktrådslederen av rettssikkerhetshensyn bør anbefale den skadelidte å anmelde forholdet til politiet.</article></section><section class="section" data-section-type="default" data-absoluteaddress="/kapittel/3/kapittel/5/" id="kapittel-3-kapittel-5" data-lovdata-URL="LTI/forskrift/1993-04-19-321/KAPITTEL_3-5" data-partID="k3-5"><h3>– Informasjon</h3><article class="legalP" data-absoluteaddress="/kapittel/3/kapittel/5/ledd/1/" id="kapittel-3-kapittel-5-ledd-1">Konfliktrådsleder skal drive informasjons- og opplysningsvirksomhet om konfliktrådsloven og om erfaringer med ordningen lokalt. Informasjonsvirksomheten må i størst mulig grad samordnes med departementet og fylkesmannen, slik at man f.eks. også kan benytte sentralt informasjonsmateriell. Det er særlig viktig å nå skoler, fritidsklubber m.v., men også handelsstand, boligbyggelag og andre bør få informasjon om virksomheten.</article></section></section></main></body></html>