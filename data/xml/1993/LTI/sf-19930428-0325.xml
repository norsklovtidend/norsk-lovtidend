<!DOCTYPE html><html lang="no"><head><title>Forskrift om tildeling av tollkvoter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-1993-04-28-325</dd><dt class="dokid">DokumentID</dt><dd class="dokid">LTI/forskrift/1993-04-28-325</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 8</dd><dt class="dateInForce">I kraft fra</dt><dd class="dateInForce">1993-04-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5</li><li>forskrift/1966-12-16-1</li></ul></dd><dt class="dateOfPublication">Kunngjort</dt><dd class="dateOfPublication">1993-06-11</dd><dt class="title">Tittel</dt><dd class="title">Forskrift om tildeling av tollkvoter.</dd><dt class="miscInformation">Annet om dokumentet</dt><dd class="miscInformation">Fastsatt av Toll- og avgiftsdirektoratet 28. april 1993 med hjemmel i tolltariffens innledende bestemmelser 2 nr. 3 og Stortingets vedtak IV av 27. november 1992 i B.innst.S.nr.16 (1992–1993) og vedtak B-XXI av 18. desember 1992 i B.innst.S.nr.II (1992–1993) samt tolltariffens innledende bestemmelser § 12, kgl.res. av 16. desember 1966 og Finansdepartementets delegeringsbrev av 22. mars 1993.</dd><dt class="refid">RefID</dt><dd class="refid">forskrift/1993-04-28-325</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tildeling av tollkvoter.<ul class="tocSubUl"><li>§ 1. Omfang og virkeområde.</li><li>§ 2. Tollkvoter.</li><li>§ 3. Kunngjøring.</li><li>§ 4. Søknad om preferanse innenfor tollkvotene.</li><li>§ 5. Søknadsfrist og saksbehandling.</li><li>§ 6. Tilsagn.</li><li>§ 7. Tollekspedering/fortolling.</li><li>§ 8. Tildeling av tollkvote etter fortolling.</li><li>§ 9. Ubenyttet tollkvote.</li><li>§ 10. Reaksjoner.</li><li>§ 11. Dispensasjon.</li><li>§ 12. Generelle bestemmelser.</li><li>§ 13. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1993-04-28-325" id="dokument"><h1>Forskrift om tildeling av tollkvoter.</h1><article class="legalArticle" data-lovdata-URL="LTI/forskrift/1993-04-28-325/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omfang og virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift angir bestemmelser for tollfritak eller nedsettelse av toll for gitte kvanta eller verdier av bestemte vareslag, fastsatt ensidig av Norge eller i multilaterale eller bilaterale avtaler tiltrådt av Norge (kvoteregulert preferansetollbehandling).</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kvoteregulert preferansetollbehandling kan gis for de aktuelle vareslag inntil fastsatt årlig eller terminvis tollkvote er nyttet fullt ut.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Tilsagn om tollpreferanse innenfor gitt kvote kan gis for varer som fysisk er kommet til det norske tollområdet (herunder varer som er lagt inn på godkjente lager for ufortollede varer) eller som er underveis til dette området. Forhåndstilsagn utover dette kan ikke gis.</article></article><article class="legalArticle" data-lovdata-URL="LTI/forskrift/1993-04-28-325/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tollkvoter.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Toll- og avgiftsdirektoratet kan gi nærmere bestemmelser om at en gitt tollkvote skal fordeles terminvis, eventuelt på underkvoter for bestemte vareslag, kvanta eller verdier. Når iverksettingstidspunktet for årlig tollkvote ikke faller sammen med begynnelsen av et kalenderår, kan kvotene gis forholdsmessig for den delen av året som gjelder. Tilsvarende gjelder for terminvise tollkvoter.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tollkvote kan tildeles før fortollingstidspunktet for varene eller etter dette tidspunkt, jfr. §§ 1 og 8. Ubenyttet tollkvote kan ikke overføres fra ett kalenderår til et annet. Med unntak for terminvise kvoter bestemt av direktoratet i medhold av første ledd, kan ubenyttet kvote fastsatt for en bestemt avgrenset termin ikke overføres til annen termin.</article></article><article class="legalArticle" data-lovdata-URL="LTI/forskrift/1993-04-28-325/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Kunngjøring.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Toll- og avgiftsdirektoratet kunngjør hvilke varer, herunder hvilke mengder og verdier, som foreligger til fordeling i henhold til de respektive tollkvoter fastsatt nasjonalt eller i inngåtte avtaler.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Årlige tollkvoter kunngjøres i løpet av første halvdel av desember måned i det foregående år. Terminbestemte tollkvoter kunngjøres dessuten så vidt mulig i løpet av første halvdel av måneden forut for aktuell terminstart. Kunngjøring av nye eventuelt endrede tollkvoter, f.eks. i forbindelse med iverksetting av nye frihandelsavtaler, foretas straks åpningsdato (iverksettingsdato) er fastsatt.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Kunngjøringer som nevnt i annet ledd foretas ved rundskriv samt i direktoratets «Meldingsblad» som utkommer hver 14. dag. Når tollkvote er nyttet fullt ut kunngjøres dette på tilsvarende måte.</article></article><article class="legalArticle" data-lovdata-URL="LTI/forskrift/1993-04-28-325/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om preferanse innenfor tollkvotene.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Importør (vareeier) eller bemyndiget representant må søke Toll- og avgiftsdirektoratet skriftlig om tilsagn om preferansetollbehandling av varer underlagt tollkvote. Særskilt søknadsskjema foreligger ikke. Søknader må være vedlagt opprinnelsesbevis (Varesertifikat EUR.1 eller fakturaerklæring) og faktura, eventuelt kopi av disse. For varer underlagt lisensplikt må også kopi av lisensen vedlegges.</article></article><article class="legalArticle" data-lovdata-URL="LTI/forskrift/1993-04-28-325/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsfrist og saksbehandling.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknader registrert innkommet ved direktoratets fagavdeling blir behandlet hver virkedag (mandag-fredag). Alle søknader som er registrert mottatt innen kl. 12.00 vedkommende virkedag, blir likestilt under behandlingen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hvis en tollkvote ikke er tilstrekkelig stor til fullt ut å kunne dekke de søknader som foreligger til behandling, vil forholdsmessig tildeling bli foretatt.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Søknader om tildeling fra tollkvote som er fordelt fullt ut vil bli avslått. Avslag kan også bli gitt dersom formelle vilkår omhandlet i §§ 4 og 8 annet ledd ikke er oppfylt. Tilsvarende gjelder hvis det foreligger feil ved de bilag som kreves.</article></article><article class="legalArticle" data-lovdata-URL="LTI/forskrift/1993-04-28-325/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsagn.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Direktoratets tilsagn (samtykke) til preferansetollbehandling av varer underlagt tollkvote gis på innsendt opprinnelsesbevis ved stempel og underskrift av vedkommende tjenestemann.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Når direktoratets tilsagn er gitt på innsendt fotokopi, telefax o.l. av aktuelt opprinnelsesbevis, må i tillegg originalt opprinnelsesbevis fremlegges/foreligge ved fortollingen i samsvar med gjeldende bestemmelser for preferanse tollbehandling av varer. Tilsvarende gjelder for § 8.</article></article><article class="legalArticle" data-lovdata-URL="LTI/forskrift/1993-04-28-325/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tollekspedering/fortolling.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Preferansetollbehandling av varer underlagt tollkvote gis for ufortollede varer ved fortollingen og for fortollede varer i form av tollrefusjon. Vareeieren (deklaranten) må i forbindelse med tolldeklareringen påse at de gjeldende betingelser for preferansetollbehandling er oppfylt. Ved elektronisk deklarering gjelder de bestemmelser som er fastsatt for bruk av tollekspedisjonssystemet TVINN.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">På fortollingstidspunktet må deklarant kreve preferansetollbehandling for varer som er underlagt tollkvote. Dersom tilsagn foreligger på fortollingstidspunktet, skal spesiell kode benyttes ved utfyllingen av tolldeklarasjonen (Enhetsdokumentet). Direktoratet gir nærmere bestemmelser om dette.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Dersom bare deler av den mengde tilsagnet omfatter blir fortollet (delfortolling), må aktuell mengde/verdi avskrives på tilsagnet, som deretter returneres deklarant (vareeier). Kopi av berørt opprinnelsesbevis (tilsagn) benyttet ved slik delfortolling må vedlegges tolldeklarasjonen og oppbevares sammen med denne.</article></article><article class="legalArticle" data-lovdata-URL="LTI/forskrift/1993-04-28-325/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tildeling av tollkvote etter fortolling.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Direktoratet vil kunne samtykke i søknader om preferansetollbehandling av varer underlagt tollkvote fremsatt etter fortollingstidspunktet, på betingelse av at vedkommende tollkvote for det berørte år eller termin hvor varene ble fortollet ikke er nyttet fullt ut ved behandling av søknaden.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Søknader om preferansetollbehandling av varer underlagt tollkvote etter fortollingstidspunktet, må være fremlagt for Tollvesenet senest innen 18 måneder etter dette tidspunkt, jfr. tollovforskriftens pkt. 5.2.1.2. I tillegg til bilag nevnt i § 4 må ved slike søknader også innførselsdeklarasjon eller kopi av denne være vedlagt.</article></article><article class="legalArticle" data-lovdata-URL="LTI/forskrift/1993-04-28-325/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ubenyttet tollkvote.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Importør (vareeier) eller bemyndiget representant som finner at tildelt tollkvote ikke blir å benytte ved fortollingen (f.eks. ved retur av et vareparti), plikter straks å gi Toll- og avgiftsdirektoratet melding om dette og returnere berørt opprinnelsesbevis til utstedende fagkontor. Ikke-benyttede tilsagn vil bli tilbakeført aktuell tollkvote.</article></article><article class="legalArticle" data-lovdata-URL="LTI/forskrift/1993-04-28-325/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Reaksjoner.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Dersom det ved etterkontroll blir avdekket at fremlagte opprinnelsesbevis er utstedt i eksportlandet på sviktende grunnlag eller det på annen måte blir avdekket at tollkvotevarer urettmessig er gitt preferansetollbehandling i strid med inngått frihandelsavtale, fastsatte tollprosedyrer eller denne forskrift, kan toll innkreves i henhold til gjeldende tollovgivning. Tillegg etter tollovens § 38 kan også ilegges.</article></article><article class="legalArticle" data-lovdata-URL="LTI/forskrift/1993-04-28-325/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Når særlige grunner foreligger, kan Toll- og avgiftsdirektoratet dispensere fra de vilkår m.v. som er fastsatt i denne forskrift.</article></article><article class="legalArticle" data-lovdata-URL="LTI/forskrift/1993-04-28-325/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Generelle bestemmelser.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Bestemmelser i eller gitt i medhold av lov av 10. juni 1966 nr. 5 om toll (tolloven), gjelder så langt de passer og ikke annet er bestemt.</article></article><article class="legalArticle" data-lovdata-URL="LTI/forskrift/1993-04-28-325/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft straks.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Forskriften får tilsvarende anvendelse for tollkvoter gitt i avtaler som Norge allerede har iverksatt.</article></article></main></body></html>