<!DOCTYPE html><html lang="no"><head><title>Forskrift om katastrofeordningen i honningproduksjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:41</dd><dt class="legacyID">Datokode</dt><dd class="legacyID">FOR-1993-11-24-1109</dd><dt class="dokid">DokumentID</dt><dd class="dokid">LTI/forskrift/1993-11-24-1109</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 20</dd><dt class="dateInForce">I kraft fra</dt><dd class="dateInForce">1994-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-11-05-968</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1993-12-23</dd><dt class="title">Tittel</dt><dd class="title">Forskrift om katastrofeordningen i honningproduksjon.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 24. november 1993 i medhold av jordbruksoppgjøret og med hjemmel i Grunnloven § 75, og etter samråd med Norsk Bonde- og Småbrukarlag og Norges Bondelag.</dd><dt class="refid">RefID</dt><dd class="refid">forskrift/1993-11-24-1109</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om katastrofeordningen i honningproduksjon.<ul class="tocSubUl"><li>1. Formål</li><li>2. Definisjoner</li><li>3. Vilkår</li><li>4. Erstatning for svikt i honningproduksjon</li><li>5. Administrasjon</li><li>6. Dispensasjon</li><li>7. Klage</li><li>8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-11-24-1109" id="dokument"><h1>Forskrift om katastrofeordningen i honningproduksjon.</h1><article class="legalArticle" data-lovdata-URL="LTI/forskrift/1993-11-24-1109/1" data-name="1" data-partID="1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med katastrofeordningen i honningproduksjon er å gi økonomisk støtte til birøktere med birøkt som næring, som av klimatiske og andre årsaker, deriblant pålagte flytterestriksjoner, har fått redusert honningutbyttet betydelig eller tapt bifolk av grunner som birøkteren ikke har vært herre over selv.</article></article><article class="legalArticle" data-lovdata-URL="LTI/forskrift/1993-11-24-1109/2" data-name="2" data-partID="2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">2</span>. <span class="legalArticleTitle">Definisjoner</span></h2><article class="marginIdArticle" data-partID="a2.1" data-absoluteaddress="/paragraf/2/punkt/1/" id="paragraf-2-punkt-1"><span class="data-marginOriginalId">2.1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Tapsårsaker</article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Svikt i honningproduksjonen kan forårsakes av klimatiske forhold med redusert blomstring, dårlig flyvær, m.v., eller av flytterestriksjoner på kuber. Det kan også bli klimaskader på bifolk og kuber.</article></article><article class="marginIdArticle" data-partID="a2.2" data-absoluteaddress="/paragraf/2/punkt/2/" id="paragraf-2-punkt-2"><span class="data-marginOriginalId">2.2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Bruk</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Det er ikke krav til minstestørrelse på bruk for å få erstatning for svikt i honningproduksjon.</article></article><article class="marginIdArticle" data-partID="a2.3" data-absoluteaddress="/paragraf/2/punkt/3/" id="paragraf-2-punkt-3"><span class="data-marginOriginalId">2.3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Bruker</article><article class="legalP" data-absoluteaddress="/paragraf/2/punkt/3/ledd/2/" id="paragraf-2-punkt-3-ledd-2">I denne forskriften forstås med bruker:</article><article class="legalP" data-absoluteaddress="/paragraf/2/punkt/3/ledd/3/" id="paragraf-2-punkt-3-ledd-3">Den som eier eller leier en bigård og driver den. Brukeren skal ha bigården som næring, og utbyttet skal helt eller delvis dekke birøkterens samlede inntekt. Leiebetingelsene må være fastsatt i godkjent forpaktningskontrakt, og kontrakten må omfatte hele bigården.</article></article><article class="marginIdArticle" data-partID="a2.4" data-absoluteaddress="/paragraf/2/punkt/4/" id="paragraf-2-punkt-4"><span class="data-marginOriginalId">2.4.</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Samdrift</article><article class="legalP" data-absoluteaddress="/paragraf/2/punkt/4/ledd/2/" id="paragraf-2-punkt-4-ledd-2">I denne forskriften forstås med samdrift:</article><article class="legalP" data-absoluteaddress="/paragraf/2/punkt/4/ledd/3/" id="paragraf-2-punkt-4-ledd-3">To eller flere brukere som går sammen om felles birøkt eller andre former for sterk integrering av driften.</article><article class="legalP" data-absoluteaddress="/paragraf/2/punkt/4/ledd/4/" id="paragraf-2-punkt-4-ledd-4">Ved søknad om erstatning for svikt i honningproduksjon, skal hver av brukerne opptre som brukere av hver sin del av bigården.</article></article><article class="marginIdArticle" data-partID="a2.5" data-absoluteaddress="/paragraf/2/punkt/5/" id="paragraf-2-punkt-5"><span class="data-marginOriginalId">2.5.</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Normalårs utbytte</article><article class="legalP" data-absoluteaddress="/paragraf/2/punkt/5/ledd/2/" id="paragraf-2-punkt-5-ledd-2">Normalårs utbytte er dokumentert honningutbytte i kg pr produksjonskube i gjennomsnitt for de siste fem årene (a). Hvis det har vært minst to erstatningsår i fem års perioden, skal slike år telle med 70 % av utbyttet pr produksjonskube i gjennomsnitt for de resterende årene i perioden.</article><article class="legalP" data-absoluteaddress="/paragraf/2/punkt/5/ledd/3/" id="paragraf-2-punkt-5-ledd-3">Salgsbeløp i kroner oppført i næringsoppgaven til ligningsmyndighetene for hvert år, dividert med summen av honningsentralens grunnpris og tilleggspris i kroner pr kg honning og antall produksjonskuber, gir kg honning pr produksjonskube for hvert år.</article></article><article class="marginIdArticle" data-partID="a2.6" data-absoluteaddress="/paragraf/2/punkt/6/" id="paragraf-2-punkt-6"><span class="data-marginOriginalId">2.6.</span><article class="legalP" data-absoluteaddress="/paragraf/2/punkt/6/ledd/1/" id="paragraf-2-punkt-6-ledd-1">Utbytte i skadeåret</article><article class="legalP" data-absoluteaddress="/paragraf/2/punkt/6/ledd/2/" id="paragraf-2-punkt-6-ledd-2">Skadeårets utbytte er lik dokumentert salg av honning i kroner minus verdien av dokumentert overliggende lagerbeholdning pluss verdien av dokumentert lagerbeholdning av skadeårets produksjon dividert med summen av honningsentralens grunnpris og tilleggspris pr kg honning i skadeåret og antall produksjonskuber i skadeåret. Dette gir beregnet antall kg honning pr produksjonskube i skadeåret (c).</article></article><article class="marginIdArticle" data-partID="a2.7" data-absoluteaddress="/paragraf/2/punkt/7/" id="paragraf-2-punkt-7"><span class="data-marginOriginalId">2.7.</span><article class="legalP" data-absoluteaddress="/paragraf/2/punkt/7/ledd/1/" id="paragraf-2-punkt-7-ledd-1">Tap av honning</article><article class="legalP" data-absoluteaddress="/paragraf/2/punkt/7/ledd/2/" id="paragraf-2-punkt-7-ledd-2">Tap av honning er differansen mellom beregnet antall kg honning pr produksjonskube i gjennomsnitt for de siste fem årene (a) og beregnet antall kg honning pr produksjonskube i skadeåret (c):<ul class="defaultList"><li><article class="listArticle" data-absoluteaddress="/paragraf/2/punkt/7/ledd/2/punkt/1/" id="paragraf-2-punkt-7-ledd-2-punkt-1"><article class="legalP" data-absoluteaddress="/paragraf/2/punkt/7/ledd/2/punkt/1/ledd/1/" id="paragraf-2-punkt-7-ledd-2-punkt-1-ledd-1">Tap av honning = a – c</article></article></li></ul></article></article></article><article class="legalArticle" data-lovdata-URL="LTI/forskrift/1993-11-24-1109/3" data-name="3" data-partID="3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Erstatning for svikt i honningproduksjonen kan gis til birøktere uavhengig av om brukeren får produksjonstillegg eller ikke. Imidlertid stilles det krav om at birøktet utgjør minst 20 produksjonskuber.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det kan gis erstatning til birøktere uavhengig av bruksareal og drift av jord- og hagebruk.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Brukeren må ha produksjonsinntekter av bigården ved salg av honning. Produksjonen skal stå i et rimelig forhold til hva som må ansees som normalt etter antall kuber og produksjonsforhold på bruket.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det gis erstatning/tilskott bare til én bruker på ett bruk. To eller flere bruk som drives av samme bruker regnes som ett bruk. To eller flere brukere på ett bruk regnes som en bruker. Det samme gjelder bruk som drives av ektefeller/samboende. To eller flere bruk som drives av forskjellige eiere eller leiere som bor på samme bruket, regnes som ett bruk selv om brukerne seg i mellom har annen avtale eller lignes hver for seg. Dette gjelder også for ektefeller/samboende. Flere bruk som har vært drevet som en driftsøkonomisk enhet i fem år eller mer, skal regnes som ett bruk, med mindre den opprinnelige eieren, eller den som etterfølger ved eierskifte, overtar drifta på bruket.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Ved utregning av erstatning er det samlet birøkt som skal legges til grunn.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Erstatning kan reduseres eller avslås dersom:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/ledd/6/punkt/1/" id="paragraf-3-ledd-6-punkt-1"><span class="data-originalId">a.</span><article class="legalP" data-absoluteaddress="/paragraf/3/ledd/6/punkt/1/ledd/1/" id="paragraf-3-ledd-6-punkt-1-ledd-1">bigården ikke blir drevet på en faglig forsvarlig måte.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/ledd/6/punkt/2/" id="paragraf-3-ledd-6-punkt-2"><span class="data-originalId">b.</span><article class="legalP" data-absoluteaddress="/paragraf/3/ledd/6/punkt/2/ledd/1/" id="paragraf-3-ledd-6-punkt-2-ledd-1">brukeren har et særlig risikofylt driftsopplegg. Det samme gjelder også i de tilfellene at brukeren har hel eller delvis skyld i skaden.</article></article></li></ul></article></article><article class="legalArticle" data-lovdata-URL="LTI/forskrift/1993-11-24-1109/4" data-name="4" data-partID="4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">4</span>. <span class="legalArticleTitle">Erstatning for svikt i honningproduksjon</span></h2><article class="marginIdArticle" data-partID="a4.1" data-absoluteaddress="/paragraf/4/punkt/1/" id="paragraf-4-punkt-1"><span class="data-marginOriginalId">4.1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Tegnforklaring</article></article><article class="legalP" data-absoluteaddress="/paragraf/4/ledd/1/" id="paragraf-4-ledd-1">I denne forskriften er det brukt følgende tegnforklaring:<ul class="defaultList"><li><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">a = Beregnet antall kg honning pr produksjonskube i gjennomsnitt for de siste fem årene</article></article></li><li><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">b = Antall produksjonskuber i skadeåret</article></article></li><li><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">c = Beregnet antall kg honning pr produksjonskube i skadeåret</article></article></li><li><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">d = Summen av honningsentralens grunnpris og tilleggspris, og produkttilskuddet over jordbruksavtalen, i kroner pr kg honning i skadeåret</article></article></li></ul></article><article class="marginIdArticle" data-partID="a4.2" data-absoluteaddress="/paragraf/4/punkt/2/" id="paragraf-4-punkt-2"><span class="data-marginOriginalId">4.2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Egenandel</article><article class="legalP" data-absoluteaddress="/paragraf/4/punkt/2/ledd/2/" id="paragraf-4-punkt-2-ledd-2">Dersom vilkårene for å få erstatning er tilstede, beregnes erstatningen med en egenandel på 37 %.</article><article class="legalP" data-absoluteaddress="/paragraf/4/punkt/2/ledd/3/" id="paragraf-4-punkt-2-ledd-3">Styret for fondet for katastrofeordningen i planteproduksjon kan endre egenandelen når særlige grunner tilsier det.</article></article><article class="marginIdArticle" data-partID="a4.3" data-absoluteaddress="/paragraf/4/punkt/3/" id="paragraf-4-punkt-3"><span class="data-marginOriginalId">4.3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Beregning av erstatning</article><article class="legalP" data-absoluteaddress="/paragraf/4/punkt/3/ledd/2/" id="paragraf-4-punkt-3-ledd-2">Erstatning for svikt i honningproduksjon er faktor for egenandel multiplisert med beregnet antall kg honning pr produksjonskube i gjennomsnitt for de siste fem årene (a), minus antall kg honning pr produksjonskube i skadeåret (c), multiplisert med summen av honningsentralens grunnpris og tilleggspris, og produkttilskuddet over jordbruksavtalen, i kroner pr kg honning i skadeåret (d), multiplisert med antall produksjonskuber i skadeåret (b).<ul class="defaultList"><li><article class="listArticle" data-absoluteaddress="/paragraf/4/punkt/3/ledd/2/punkt/1/" id="paragraf-4-punkt-3-ledd-2-punkt-1"><article class="legalP" data-absoluteaddress="/paragraf/4/punkt/3/ledd/2/punkt/1/ledd/1/" id="paragraf-4-punkt-3-ledd-2-punkt-1-ledd-1">Erstatning = (0,63 × a – c) × d × b</article></article></li></ul></article></article></article><article class="legalArticle" data-lovdata-URL="LTI/forskrift/1993-11-24-1109/5" data-name="5" data-partID="5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">5</span>. <span class="legalArticleTitle">Administrasjon</span></h2><article class="marginIdArticle" data-partID="a5.1" data-absoluteaddress="/paragraf/5/punkt/1/" id="paragraf-5-punkt-1"><span class="data-marginOriginalId">5.1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Bruker</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Søknaden skal skrives på fastsatt skjema og underskrives av søkeren. Søknader fra lag e.l. underskrives av lederen/forretningsføreren og søknader fra umyndige personer underskrives av vergen. Ved sin underskrift erkjenner søkeren at:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/punkt/1/ledd/2/punkt/1/" id="paragraf-5-punkt-1-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/5/punkt/1/ledd/2/punkt/1/ledd/1/" id="paragraf-5-punkt-1-ledd-2-punkt-1-ledd-1">opplysningene i søknaden er fullstendige og korrekte</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/punkt/1/ledd/2/punkt/2/" id="paragraf-5-punkt-1-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/5/punkt/1/ledd/2/punkt/2/ledd/1/" id="paragraf-5-punkt-1-ledd-2-punkt-2-ledd-1">bestemmelsene om avkorting er kjent</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/punkt/1/ledd/2/punkt/3/" id="paragraf-5-punkt-1-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/5/punkt/1/ledd/2/punkt/3/ledd/1/" id="paragraf-5-punkt-1-ledd-2-punkt-3-ledd-1">kontroll kan foretas på bruket</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/punkt/1/ledd/2/punkt/4/" id="paragraf-5-punkt-1-ledd-2-punkt-4"><span class="data-originalId">-</span><article class="legalP" data-absoluteaddress="/paragraf/5/punkt/1/ledd/2/punkt/4/ledd/1/" id="paragraf-5-punkt-1-ledd-2-punkt-4-ledd-1">utbetalt erstatning kan kreves tilbake eller trekk kan foretas i produksjonstillegg eller andre tilskott dersom det blir utbetalt for stort beløp</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/punkt/1/ledd/2/punkt/5/" id="paragraf-5-punkt-1-ledd-2-punkt-5"><span class="data-originalId">-</span><article class="legalP" data-absoluteaddress="/paragraf/5/punkt/1/ledd/2/punkt/5/ledd/1/" id="paragraf-5-punkt-1-ledd-2-punkt-5-ledd-1">kommunen<sup class="footnotereference" data-footnotereferencevalue="*" data-unique-footnote-counter="1">*</sup> kan innhente nødvendige opplysninger for behandling av søknaden fra næringsoppgaven og/eller omsetningsledd.</article></article></li></ul></article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Søkeren er ansvarlig for at fullstendig og korrekt søknad kommer til kommunen i rett tid.</article><article class="legalP" data-absoluteaddress="/paragraf/5/punkt/1/ledd/4/" id="paragraf-5-punkt-1-ledd-4">Søknad om erstatning for svikt i honningproduksjon skal inneholde opplysninger om antall kuber og dokumentasjon fra ligningsmyndighetene med oversikt over salg av honning i de fem foregående årene før skadeåret. Søkeren må også dokumentere salg av honning i kroner i skadeåret. Oppgitte oppgaver skal samsvare med oppgaver gitt i andre tilskottssøknader og i næringsoppgaven, og eventuelle avvik må begrunnes av søker.</article><article class="legalP" data-absoluteaddress="/paragraf/5/punkt/1/ledd/5/" id="paragraf-5-punkt-1-ledd-5">Søkere som driver birøkt i flere kommuner skal sende søknaden til den kommunen der bigården som danner utgangspunktet for søknaden, ligger. Det skal legges ved attest fra den kommunen der den øvrige delen av birøktet er.</article><article class="legalP" data-absoluteaddress="/paragraf/5/punkt/1/ledd/6/" id="paragraf-5-punkt-1-ledd-6">Dersom intet annet er bestemt, er søknadsfristen 31. oktober. Ved oversittelse av fristen kan søknaden bli avvist.</article><article class="legalP" data-absoluteaddress="/paragraf/5/punkt/1/ledd/7/" id="paragraf-5-punkt-1-ledd-7">Dersom bruker mener at grunnlaget for avslag eller beregning av erstatning ikke er riktig, og samtidig kan dokumentere endrede data og opplysninger, kan bruker be om å få søknaden behandlet på nytt etter at salgssesongen er avsluttet.</article></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> Landbrukskontoret tom. 31. desember 1993.</article></footer><article class="marginIdArticle" data-partID="a5.2" data-absoluteaddress="/paragraf/5/punkt/2/" id="paragraf-5-punkt-2"><span class="data-marginOriginalId">5.2</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Kommune</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Kommunen skal kontrollere innsendte søknader og dokumentasjon, og påse at alle nødvendige kriterier for bruket er beregnet og ført opp i søknaden. Mangelfulle søknader kan sendes i retur eller kommunen kan foreta feltkontroll.</article></article><article class="marginIdArticle" data-partID="a5.3" data-absoluteaddress="/paragraf/5/punkt/3/" id="paragraf-5-punkt-3"><span class="data-marginOriginalId">5.3.</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">Fylkesmann</article><article class="legalP" data-absoluteaddress="/paragraf/5/punkt/3/ledd/2/" id="paragraf-5-punkt-3-ledd-2">Fylkesmannen behandler og avgjør søknadene.</article><article class="legalP" data-absoluteaddress="/paragraf/5/punkt/3/ledd/3/" id="paragraf-5-punkt-3-ledd-3">Dersom søknaden ikke er tilfredsstillende utfylt, kan fylkesmannen avvise søknaden eller sende den tilbake til søkeren via kommunen for oppretting av eventuelle mangler.</article><article class="legalP" data-absoluteaddress="/paragraf/5/punkt/3/ledd/4/" id="paragraf-5-punkt-3-ledd-4">Hvis fylkesmannen ikke finner å kunne avgjøre søknaden på grunnlag av oppgitte oppgaver, kan avgjørelsen utsettes til dokumentasjon foreligger.</article></article><article class="marginIdArticle" data-partID="a5.4" data-absoluteaddress="/paragraf/5/punkt/4/" id="paragraf-5-punkt-4"><span class="data-marginOriginalId">5.4.</span><article class="legalP" data-absoluteaddress="/paragraf/5/punkt/4/ledd/1/" id="paragraf-5-punkt-4-ledd-1">Kontroll</article><article class="legalP" data-absoluteaddress="/paragraf/5/punkt/4/ledd/2/" id="paragraf-5-punkt-4-ledd-2">Det skal føres kontroll med at søknaden er i samsvar med forskrift om katastrofeordningen i honningproduksjon.</article><article class="legalP" data-absoluteaddress="/paragraf/5/punkt/4/ledd/3/" id="paragraf-5-punkt-4-ledd-3">Landbruksdepartementet kan gi nærmere retningslinjer for kontrollen.</article><article class="legalP" data-absoluteaddress="/paragraf/5/punkt/4/ledd/4/" id="paragraf-5-punkt-4-ledd-4">Den som søker om erstatning er forpliktet til å gi de nødvendige opplysningene og å godta de kontrolltiltakene som blir iverksatt. Opplysninger som ikke kan kontrolleres ved telling eller måling, må søkeren dokumentere på annen måte.</article></article><article class="marginIdArticle" data-partID="a5.5" data-absoluteaddress="/paragraf/5/punkt/5/" id="paragraf-5-punkt-5"><span class="data-marginOriginalId">5.5.</span><article class="legalP" data-absoluteaddress="/paragraf/5/punkt/5/ledd/1/" id="paragraf-5-punkt-5-ledd-1">Utbetaling</article><article class="legalP" data-absoluteaddress="/paragraf/5/punkt/5/ledd/2/" id="paragraf-5-punkt-5-ledd-2">Erstatning utbetales fra fylkesmannen. Beløpet blir sendt over postgiro til oppgitt bank- eller postgirokonto, eller direkte til søkeren.</article><article class="legalP" data-absoluteaddress="/paragraf/5/punkt/5/ledd/3/" id="paragraf-5-punkt-5-ledd-3">Dersom beregnet beløp til utbetaling er mindre enn kr 1.000,-, blir det ikke utbetalt.</article><article class="legalP" data-absoluteaddress="/paragraf/5/punkt/5/ledd/4/" id="paragraf-5-punkt-5-ledd-4">Det er ikke anledning til å overdra krav på tilskudd eller refusjon til eie eller pant.</article><article class="legalP" data-absoluteaddress="/paragraf/5/punkt/5/ledd/5/" id="paragraf-5-punkt-5-ledd-5">Forskott på erstatning kan utbetales med inntil 65 % av antatt erstatning, dersom søkeren av økonomiske grunner har behov for det.</article></article><article class="marginIdArticle" data-partID="a5.6" data-absoluteaddress="/paragraf/5/punkt/6/" id="paragraf-5-punkt-6"><span class="data-marginOriginalId">5.6.</span><article class="legalP" data-absoluteaddress="/paragraf/5/punkt/6/ledd/1/" id="paragraf-5-punkt-6-ledd-1">Etterbetaling, tilbakebetaling og avkorting ved feilopplysninger</article><article class="legalP" data-absoluteaddress="/paragraf/5/punkt/6/ledd/2/" id="paragraf-5-punkt-6-ledd-2">Feil i utbetalingen skal rettes, enten ved etterbetaling eller ved tilbakebetaling/trekk i utbetalinger av produksjonstillegg og andre tilskott. Krav om tilbakebetaling kan fremmes selv om det ikke skyldes søkeren og selv om søkeren har mottatt utbetalingen i aktsom god tro. Krav om tilbakebetaling kan også fremmes ved trekk i utbetalinger av produksjonstillegg og andre tilskott for det samme bruket til ektefelle/samboer.</article><article class="legalP" data-absoluteaddress="/paragraf/5/punkt/6/ledd/3/" id="paragraf-5-punkt-6-ledd-3">Dersom bruket har vært drevet i strid med gjeldende lover og forskrifter som regulerer husdyrhold og planteproduksjon, kan all erstatning trekkes eller kreves tilbakebetalt. Dette gjelder selv om det ikke er regnet ut erstatning for den ulovlige produksjonen.</article><article class="legalP" data-absoluteaddress="/paragraf/5/punkt/6/ledd/4/" id="paragraf-5-punkt-6-ledd-4">Dersom søkeren har gitt feil opplysninger i søknaden, skal samlet erstatning søkeren har krav på, beregnet etter produksjon, avkortes med et beløp tilsvarende merutbetalingen søkeren ville ha oppnådd ved å gi feil opplysninger. Dette gjelder selv om opplysningene er gitt i aktsom god tro.</article><article class="legalP" data-absoluteaddress="/paragraf/5/punkt/6/ledd/5/" id="paragraf-5-punkt-6-ledd-5">Ved særlig grove feil kan søknaden avvises.</article><article class="legalP" data-absoluteaddress="/paragraf/5/punkt/6/ledd/6/" id="paragraf-5-punkt-6-ledd-6">Dersom feil opplysninger fra søkeren har ført til for mye utbetalt erstatning, kan det kreves rente tilsvarende morarente fra utbetalingstidspunktet til tilbakebetaling skjer. Det samme gjelder dersom søkeren burde ha visst eller forstått at utbetalingen var feil.</article></article></article><article class="legalArticle" data-lovdata-URL="LTI/forskrift/1993-11-24-1109/6" data-name="6" data-partID="6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">6</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkesmannen kan etter nærmere retningslinjer fra Landbruksdepartementet gjøre unntak fra forskrift om katastrofeordningen i honningproduksjon for de bestemmelsene som er sammenfallende med bestemmelsene i generell forskrift om produksjonstillegg i jordbruket, og hvor fylkesmannen kan gjøre unntak.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Landbruksdepartementet kan gjøre unntak fra forskrift om katastrofeordningen i honningproduksjon når særlige grunner tilsier det. Dispensasjonen kan imidlertid ikke gå ut over formålet med katastrofeordningen i honningproduksjon.</article></article><article class="legalArticle" data-lovdata-URL="LTI/forskrift/1993-11-24-1109/7" data-name="7" data-partID="7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">7</span>. <span class="legalArticleTitle">Klage</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Vedtak som er truffet i medhold av forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven), kapittel VI.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Klagefristen er tre uker regnet fra det tidspunktet underretning om vedtaket er kommet fram til søkeren.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Styret for fondet for katastrofeordningen i planteproduksjon, m.m. er klageinstans for vedtak som er truffet av fylkesmannen.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Klagen skal være undertegnet av klageren, og skal sendes via kommune og fylkesmann til Styret for fondet for katastrofeordningen i planteproduksjon, m.m.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Fylkesmannen kan oppheve eller endre vedtaket dersom fylkesmannen finner klagen begrunnet. Dersom nytt vedtak ikke blir truffet, skal fylkesmannen sende saken til Styret for fondet for katastrofeordningen i planteproduksjon, m.m. som treffer endelig vedtak i saken.</article></article><article class="legalArticle" data-lovdata-URL="LTI/forskrift/1993-11-24-1109/8" data-name="8" data-partID="8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften gjelder fra 24. november 1993. Den erstatter forskrift av 5. november 1991 nr. 968 for erstatning for svikt i honningproduksjonen.</article></article></main></body></html>