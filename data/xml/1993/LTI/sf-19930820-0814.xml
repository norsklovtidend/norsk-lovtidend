<!DOCTYPE html><html lang="no"><head><title>Forskrift om billighetserstatning i Forsvaret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1993-08-20-814</dd><dt class="dokid">DokumentID</dt><dd class="dokid">LTI/forskrift/1993-08-20-814</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 14</dd><dt class="dateInForce">I kraft fra</dt><dd class="dateInForce">1993-10-09</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1993-09-09</dd><dt class="title">Tittel</dt><dd class="title">Forskrift om billighetserstatning i Forsvaret.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 20. august 1993. Fremmet av Forsvarsdepartementet.</dd><dt class="refid">RefID</dt><dd class="refid">forskrift/1993-08-20-814</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om billighetserstatning i Forsvaret.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li><li>Kapittel II. Billighetserstatning for tapte/skadede effekter, herunder briller<ul class="tocSubUl"><li>§ 5.</li></ul></li><li>Kapittel III. Erstatning for reisegods ved innenlandsreiser<ul class="tocSubUl"><li>§ 6.</li></ul></li><li>Kapittel IV. Erstatning for reisegods ved utenlandsreiser<ul class="tocSubUl"><li>§ 7.</li></ul></li><li>Kapittel V. Utmåling av erstatningen<ul class="tocSubUl"><li>§ 8.</li></ul></li><li>Kapittel VI. Klage<ul class="tocSubUl"><li>§ 9.</li></ul></li><li>Kapittel VII. Andre saksbehandlingsregler<ul class="tocSubUl"><li>§ 10.</li><li>§ 11.</li><li>§ 12.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-08-20-814" id="dokument"><h1>Forskrift om billighetserstatning i Forsvaret.</h1><article class="legalP" data-absoluteaddress="/ledd/1/" id="ledd-1">Personellet i Forsvaret er selv ansvarlig for skader på/tap av private eiendeler. Det kan likevel unntaksvis ytes erstatning av billighet etter disse forskrifter.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-08-20-814/KAPITTEL_1" data-partID="k1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1993-08-20-814/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Disse reglene gjelder for alt personell som tjenestegjør i Forsvaret: Befal, vervede, sivilt ansatte, midlertidig tilsatte og vernepliktige, samt FN-personell.</article></article><article class="legalArticle" data-lovdata-URL="LTI/forskrift/1993-08-20-814/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Det kan søkes om billighetserstatning fra Forsvaret for skadede/tapte private effekter etter disse reglene dersom Forsvaret ikke er ansvarlig på annet grunnlag.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Søknaden skal fremsettes skriftlig, og bør dokumenteres så godt som mulig. Manglende dokumentasjon/sannsynliggjøring er avslagsgrunn. Søkeren kan få hjelp av Forsvaret til å fremsette kravet skriftlig.</article></article><article class="legalArticle" data-lovdata-URL="LTI/forskrift/1993-08-20-814/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Det høyeste beløp som kan tildeles er 20.000 kroner. For vernepliktige er høyeste beløp 5.000 kroner. For alt personell, unntatt vernepliktige, kan et høyere beløp tilstås etter innhentet samtykke fra Administrasjonsdepartementet.</article></article><article class="legalArticle" data-lovdata-URL="LTI/forskrift/1993-08-20-814/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Søknad om billighetserstatning for private eiendeler, unntatt briller, avgjøres på distriktskommandonivå/tilsvarende eller den som det delegeres myndighet til. For erstatninger over 5.000 kroner kan myndigheten ikke delegeres.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Søknad om billighetserstatning for skadede/tapte briller avgjøres av Forsvarets sanitet.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Førstegangsanskaffelse av briller/spesialbriller reguleres ved rundskriv fra Forsvarets sanitet.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-08-20-814/KAPITTEL_2" data-partID="k2"><h2>Kapittel II. Billighetserstatning for tapte/skadede effekter, herunder briller</h2><article class="legalArticle" data-lovdata-URL="LTI/forskrift/1993-08-20-814/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Erstatning kan etter søknad gis ved skade på/tap av private eiendeler når skaden/tapet er skjedd i tilknytning til tjenesten ved tyveri, innbrudd, naturskade, brann o.l.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">For militært personell, unntatt vernepliktige, kan det i helt spesielle tilfeller tilstås erstatning der skaden/tapet er skjedd under utførelse av tjenesteoppdrag som medfører en særlig risiko for at skader på/tap av personlige effekter inntreffer, uten at det på en påregnelig måte har vært mulig å ta forholdsregler for å avverge skaden/tapet.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">For vernepliktige gjelder at billighetserstatning kan tilstås for private effekter som han/hun har bruk for i tjenesten. Vilkåret er at skaden/tapet skjer under tjenestegjøringen (ikke fritiden) og at han/hun ikke kan bebreides for skaden/tapet.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Vernepliktige får uavhengig av første ledd erstattet briller dersom de er uten skyld i at brillene ble skadet/tapt. Kontaktlinser erstattes bare med briller, dersom ikke særlige grunner tilsier noe annet. Det maksimale beløp som kan erstattes er 1.500 kroner, dersom ikke spesielle grunner tilsier et høyere beløp.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-08-20-814/KAPITTEL_3" data-partID="k3"><h2>Kapittel III. Erstatning for reisegods ved innenlandsreiser</h2><article class="legalArticle" data-lovdata-URL="LTI/forskrift/1993-08-20-814/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Billighetserstatning for tap av eller skade på reisegods kan tilstås med inntil 20.000 kroner. Erstatning forutsettes bare gitt for skade på eller tap av reisegods som det ansees nødvendig å ha med seg i forbindelse med utførelsen av tjenesteoppdraget.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Erstatning kan avgjøres av distriktskommandosjef/tilsvarende eller den han/hun bemyndiger. Erstatning over 5.000 kroner kan ikke delegeres.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Erstatning til vernepliktige tilstås etter reglene i forrige kapittel.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-08-20-814/KAPITTEL_4" data-partID="k4"><h2>Kapittel IV. Erstatning for reisegods ved utenlandsreiser</h2><article class="legalArticle" data-lovdata-URL="LTI/forskrift/1993-08-20-814/§7" data-name="§7" data-partID="§7" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Billighetserstatning tilstås ikke ved skade på/tap av reisegods ved tjenestereiser til utlandet.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1993-08-20-814/KAPITTEL_5" data-partID="k5"><h2>Kapittel V. Utmåling av erstatningen</h2><article class="legalArticle" data-lovdata-URL="LTI/forskrift/1993-08-20-814/§8" data-name="§8" data-partID="§8" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Utmåling av erstatningen skjer ved et skjønn der gjenstandens gjenkjøpsverdi er utgangspunktet, men hvor det kan foretas avkortning på grunn av slit eller elde.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Ved vurderingen av om det økonomiske tap helt eller delvis skal dekkes, tas særlig hensyn til om søkeren har utvist alminnelig aktsomhet.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Erstatning gis ikke for tap som er eller vil bli dekket gjennom forsikring, hjemforsikring ol., bortsett fra eventuell egenandel.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1993-08-20-814/KAPITTEL_6" data-partID="k6"><h2>Kapittel VI. Klage</h2><article class="legalArticle" data-lovdata-URL="LTI/forskrift/1993-08-20-814/§9" data-name="§9" data-partID="§9" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Vedtaket kan påklages til overordnet organ, som avgjør saken i siste instans. Saken fremsendes gjennom det organ som har fattet vedtaket, og som eventuelt gir kommentarer og sender saken videre til klageinstansen, dersom organet ikke selv vil omgjøre vedtaket.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Klagefristen er 3 uker fra det tidspunkt vedtaket er kommet frem til søker.</article><article class="legalP" data-absoluteaddress="/kapittel/6/paragraf/1/ledd/3/" id="kapittel-6-paragraf-1-ledd-3">Vedtak fattet på nivå under distriktskommando/tilsvarende klages inn for distriktskommando/tilsvarende.</article><article class="legalP" data-absoluteaddress="/kapittel/6/paragraf/1/ledd/4/" id="kapittel-6-paragraf-1-ledd-4">Vedtak fattet på distriktskommandonivå/tilsvarende eller av Forsvarets sanitet, klages inn for Forsvarets overkommando, som underlegger saken juridisk behandling.</article><article class="legalP" data-absoluteaddress="/kapittel/6/paragraf/1/ledd/5/" id="kapittel-6-paragraf-1-ledd-5">Vedtak fattet av Forsvarets overkommando i første instans klages inn for Forsvarsdepartementet.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1993-08-20-814/KAPITTEL_7" data-partID="k7"><h2>Kapittel VII. Andre saksbehandlingsregler</h2><article class="legalArticle" data-lovdata-URL="LTI/forskrift/1993-08-20-814/§10" data-name="§10" data-partID="§10" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Vedtaket skal være skriftlig dersom det ikke av praktiske grunner er særlig byrdefullt. Det skal vise til hvilket regelverk som er benyttet, angi paragraf, og gi en kort begrunnelse for vedtaket, samt opplyse om klageadgangen.</article></article><article class="legalArticle" data-lovdata-URL="LTI/forskrift/1993-08-20-814/§11" data-name="§11" data-partID="§11" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Denne forskrift opphever alle tidligere regler om billighetserstatning i Forsvaret, herunder reglene publisert i KtF 1976 s. 230. Forskriften trer dessuten istedet for regler publisert i Statens personalhåndbok pkt. 155 (billighetserstatning ved kgl.res. av 10. juni 1983), reiseregulativets § 14 og utenlandsregulativets § 9, idet forskriften ansees å inneholde de samme regler som disse regelverkene.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Forskriften gjelder ikke for tilsatte i Forsvarsdepartementet, som følger de alminnelige regler for statstilsatte, publisert i Statens personalhåndbok.</article></article><article class="legalArticle" data-lovdata-URL="LTI/forskrift/1993-08-20-814/§12" data-name="§12" data-partID="§12" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Forsvarsdepartementet kan foreta mindre justeringer i denne forskrift.</article></article></section></main></body></html>