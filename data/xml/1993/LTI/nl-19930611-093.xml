<!DOCTYPE html><html lang="no"><head><title>Midlertidig lov om beskyttelse av det olympiske symbol og det olympiske emblem m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">LOV-1993-06-11-93</dd><dt class="dokid">DokumentID</dt><dd class="dokid">LTI/lov/1993-06-11-93</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 10</dd><dt class="dateInForce">I kraft fra</dt><dd class="dateInForce">1993-06-11</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1993-07-09</dd><dt class="titleShort">Korttittel</dt><dd class="titleShort">Midl. lov om beskyttelse av OL-symbol mv</dd><dt class="title">Tittel</dt><dd class="title">Midlertidig lov om beskyttelse av det olympiske symbol og det olympiske emblem m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.68 (1992–1993), Innst.O.nr.92 (1992–1993), Besl.O.nr.102 (1992–1993). Odels- og lagtingsvedtak hhv. 18. og 25. mai 1993. Fremmet av Kulturdepartementet.</dd><dt class="refid">RefID</dt><dd class="refid">lov/1993-06-11-93</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om beskyttelse av det olympiske symbol og det olympiske emblem m.m.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/lov/1993-06-11-93" id="dokument"><h1>Midlertidig lov om beskyttelse av det olympiske symbol og det olympiske emblem m.m.</h1><article class="legalArticle" data-lovdata-URL="LTI/lov/1993-06-11-93/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I denne lov forstås med:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Det olympiske symbol: De fem sammenhengende olympiske ringer,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Lillehammeremblemet: Det offisielle emblem for De XVII Olympiske Vinterleker Lillehammer 1994 bestående av elementene Det olympiske symbol, Nordlyssymbolet, et snøkrystallmønster og teksten «Lillehammer '94»,</article></article></li></ul><p class="leddfortsettelse">slik symbolet og emblemet er kunngjort etter departementets nærmere bestemmelse.</p></article></article><article class="legalArticle" data-lovdata-URL="LTI/lov/1993-06-11-93/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er ikke tillatt uten samtykke fra Lillehammer Olympiske Organisasjonskomité i næringsvirksomhet å benytte Det olympiske symbol, Lillehammeremblemet og emblemelementene som merke, ornament eller utstyr på en vare eller dens innpakning eller som forbilde for en vares utseende. Heller ikke er det i næringsvirksomhet tillatt uten slikt samtykke å benytte nevnte symbol, emblem eller emblemelementer i reklame og forretningsdokumenter, som kjennetegn for virksomheten, dens varer eller tjenester, eller på andre måter som er egnet til å påvirke etterspørselen etter varer og tjenester eller å gi inntrykk av tilknytning mellom virksomheten, dens varer eller tjenester og Lillehammer Olympiske Organisasjonskomité, Norges Olympiske Komité eller De XVII Olympiske Vinterleker Lillehammer 1994.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bestemmelsene i første ledd gjelder på samme måte for bruk av symboler, emblemer eller tegn som er egnet til å forveksles med Det olympiske symbol, Lillehammeremblemet eller emblemelementene, eller som opptar ett eller flere av elementene i seg.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Bestemmelsen i første ledd første punktum er ikke til hinder for at Det olympiske symbol, Lillehammeremblemet eller dets elementer gjengis i publikasjoner og i kringkasting ved omtale av olympiske leker eller den olympiske bevegelse.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Bestemmelsene i denne paragraf gjelder uansett om varen eller tjenesten er bestemt til å omsettes eller på annen måte frembys her i riket eller i utlandet, eller innføres hit.</article></article><article class="legalArticle" data-lovdata-URL="LTI/lov/1993-06-11-93/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det er ikke tillatt uten samtykke av Lillehammer Olympiske Organisasjonskomité å bruke som merke, kjennetegn, navn e.l. i tilknytning til offentlig tevling, stevne, sammenkomst eller annen offentlig tilstelning, Det olympiske symbol eller Lillehammeremblemet eller emblemelementene. Det samme gjelder betegnelsene OL, Olympiade, Olympisk, Olympia og lignende betegnelser som er egnet til å gi inntrykk av at tilstelningen har en særskilt tilknytning til De XVII Olympiske Vinterleker Lillehammer 1994, eller til Lillehammer Olympiske Organisasjonskomité eller Norges Olympiske Komité eller aktiviteter som disse forestår. Det kan ikke settes som vilkår for samtykke etter denne bestemmelse at det skal betales vederlag.</article></article><article class="legalArticle" data-lovdata-URL="LTI/lov/1993-06-11-93/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Bestemmelsene i §§ 2 og 3 gjør ingen innskrenkning i adgangen til å nytte bestemte kjennetegn, mønstre eller andre frembringelser som noen før lovens ikrafttredelse har ervervet enerett til.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Med unntak for tilfeller som dekkes av første ledd, kan symbol, kjennetegn eller merker hvori Det olympiske symbol eller Lillehammeremblemet eller ett eller flere av emblemelementene inngår eller som er forvekselbare med disse, ikke uten samtykke fra Lillehammer Olympiske Organisasjonskomité registreres som varemerke, med mindre varemerkesøknaden på tidspunktet for denne lovs ikrafttredelse er utlagt til alminnelig ettersyn etter varemerkeloven § 20. Det samme gjelder registrering av mønster, med mindre mønstersøknaden på tidspunktet for denne lovs ikrafttredelse er utlagt til alminnelige ettersyn etter mønsterloven § 18.</article></article><article class="legalArticle" data-lovdata-URL="LTI/lov/1993-06-11-93/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som forsettlig overtrer bestemmelsene i § 2, straffes med bøter. Offentlig påtale finner ikke sted uten begjæring fra Lillehammer Olympiske Organisasjonskomité.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Påtalemyndigheten kan etter begjæring fra Lillehammer Olympiske Organisasjonskomité under straffesaken kreve dom for, eller i forelegg ta med krav om, tiltak som nevnt i § 7.</article></article><article class="legalArticle" data-lovdata-URL="LTI/lov/1993-06-11-93/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som forsettlig eller uaktsomt har brukt Det olympiske symbol, Lillehammeremblemet eller emblemelementene i strid med denne lov, plikter å betale erstatning for bruken samt erstatte den økonomiske skade som for øvrig er voldt ved overtredelsen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Den som forsettlig eller uaktsomt har brukt betegnelser som nevnt i § 3 i strid med denne lov, plikter å betale erstatning som nevnt i paragrafen her første ledd i den utstrekning retten finner det rimelig.</article></article><article class="legalArticle" data-lovdata-URL="LTI/lov/1993-06-11-93/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som uten samtykke av Lillehammer Olympiske Organisasjonskomité i strid med denne lov har brukt symbol, tegn, merke, navn e.l., plikter å endre det eller fjerne det fra gjenstander, reklame og dokumenter m.v. når Lillehammer Olympiske Organisasjonskomité krever det. Dersom symbol, tegn eller merke som nevnt er påført gjenstander og ikke kan fjernes fra disse uten at gjenstandene derved skades eller ødelegges, kan gjenstandene etter krav fra Lillehammer Olympiske Organisasjonskomité ved dom inndras til fordel for Lillehammer Olympiske Organisasjonskomité eller overdras til Lillehammer Olympiske Organisasjonskomité mot et vederlag som ikke skal overstige fremstillingskostnadene. Retten kan også bestemme andre tiltak enn de foran nevnte for å hindre ulovlig bruk av symbol, emblem m.v. som nevnt i §§ 2 og 3.</article></article><article class="legalArticle" data-lovdata-URL="LTI/lov/1993-06-11-93/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Bestemmelsene i denne lov medfører ingen begrensning av den adgang som Lillehammer Olympiske Organisasjonskomité eller Norges Olympiske Komité eller noen som avleder sin rett fra dem, har til å gjøre gjeldende at bruk av Det olympiske symbol, Lillehammeremblemet og emblemelementene samt betegnelser som nevnt i § 3, er i strid med annen lovgivning.</article></article><article class="legalArticle" data-lovdata-URL="LTI/lov/1993-06-11-93/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne lov trer i kraft straks og gjelder til og med 31. desember 1996. Lovens beskyttelse for betegnelser som nevnt i § 3 og for Lillehammeremblemet og emblemelementene gjelder bare til og med 31. desember 1994.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Fra og med 1. mai 1994 tilligger det Norges Olympiske Komité å råde over Det olympiske symbol etter bestemmelsene i denne lov.<ul class="defaultList" data-text-size="small"><li><article class="listArticle" data-text-size="small" data-absoluteaddress="/paragraf/9/ledd/2/punkt/1/" id="paragraf-9-ledd-2-punkt-1"><article class="legalP" data-absoluteaddress="/paragraf/9/ledd/2/punkt/1/ledd/1/" id="paragraf-9-ledd-2-punkt-1-ledd-1">Jf. § 1 i ovennevnte lov. Avtrykk av de logoer som er omtalt i denne paragraf er oppbevart hos Styret for det industrielle rettsvern, postboks 8160 Dep., 0033 Oslo, og vil der være tilgjengelige for gjennomsyn.</article></article></li></ul></article></article></main></body></html>