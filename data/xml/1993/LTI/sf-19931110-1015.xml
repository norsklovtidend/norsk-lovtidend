<!DOCTYPE html><html lang="no"><head><title>Forskrift om unntak fra forbudet mot privat arbeidsformidling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-1993-11-10-1015</dd><dt class="dokid">DokumentID</dt><dd class="dokid">LTI/forskrift/1993-11-10-1015</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 18</dd><dt class="dateInForce">I kraft fra</dt><dd class="dateInForce">1993-12-01, fra EØS-avtalen trer i kraft for Norge</dd><dt class="changesToDocuments">Endrer</dt><dd class="changesToDocuments"><ul><li>forskrift/1990-07-10-604</li><li>forskrift/1988-12-22-1151</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§26</li></ul></dd><dt class="dateOfPublication">Kunngjort</dt><dd class="dateOfPublication">1993-12-07</dd><dt class="title">Tittel</dt><dd class="title">Forskrift om unntak fra forbudet mot privat arbeidsformidling.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og arbeidsdepartementet 10. november 1993 med hjemmel i lov av 27. juni 1947 nr. 9 om tiltak til å fremme sysselsetting § 26 femte ledd.</dd><dt class="refid">RefID</dt><dd class="refid">forskrift/1993-11-10-1015</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra forbudet mot privat arbeidsformidling.<ul class="tocSubUl"><li>Kap. I. Formål<ul class="tocSubUl"><li>§ 1.</li></ul></li><li>Kap. II. Formidlingssamarbeid uten fortjeneste<ul class="tocSubUl"><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li><li>Kap. III. Formidling med fortjeneste overfor en avgrenset gruppe arbeidstakere<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>Bestemmelser som gjelder formidling av arbeidstakere i gruppene d og e jfr. § 7.<ul class="tocSubUl"><li>§ 13.</li><li>§ 14.</li><li>§ 15.</li><li>§ 16.</li></ul></li><li>Bestemmelser om formidling av arbeidstakere som nevnt i gruppe f, jfr. § 7<ul class="tocSubUl"><li>§ 17.</li></ul></li></ul></li><li>Kap. IV. Forbud mot å ta betalt av arbeidssøker<ul class="tocSubUl"><li>§ 18.</li></ul></li><li>Kap. V. Ikrafttredelse og opphevelse av tidligere forskrifter<ul class="tocSubUl"><li>§ 19.</li><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-11-10-1015" id="dokument"><h1>Forskrift om unntak fra forbudet mot privat arbeidsformidling.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-11-10-1015/KAPITTEL_1" data-partID="k1"><h2>Kap. I. Formål</h2><article class="legalArticle" data-lovdata-URL="LTI/forskrift/1993-11-10-1015/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med privat arbeidsformidling er å bidra til å bedre arbeidsmarkedets funksjonsmåte, ved at det som et supplement til den statlige arbeidsformidling kan gis dispensasjon til virksomheter som ønsker å drive privat formidling.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Privat arbeidsformidling er formidling som utføres av andre instanser enn den statlige arbeidsformidling.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-11-10-1015/KAPITTEL_2" data-partID="k2"><h2>Kap. II. Formidlingssamarbeid uten fortjeneste</h2><article class="legalArticle" data-lovdata-URL="LTI/forskrift/1993-11-10-1015/§2" data-name="§2" data-partID="§2" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Arbeidsmarkedsetaten kan gi dispensasjon fra forbudet mot privat arbeidsformidling i sysselsettingslovens § 26 første ledd til virksomheter som i samarbeid med den offentlige arbeidsformidling, og uten fortjeneste, vil drive formidling av arbeidssøkere.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Ved vurdering av søknaden skal arbeidsmarkedsetaten legge vekt på om virksomheten kan bidra til å bedre arbeidsmarkedets funksjonsmåte.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Virksomheten kan ikke ta betalt av arbeidsgiver utover det som er nødvendig for å dekke reelle utgifter i forbindelse med formidlingsvirksomheten.</article></article><article class="legalArticle" data-lovdata-URL="LTI/forskrift/1993-11-10-1015/§3" data-name="§3" data-partID="§3" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Dispensasjon gis ved en samarbeidsavtale som inngås med arbeidsmarkedsetaten.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Søknad om dispensasjon rettes til og avgjøres av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">arbeidskontoret når virksomheten ønsker å formidle arbeidskraft i samme geografiske distrikt som arbeidskontoret,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">fylkesarbeidskontoret når virksomheten ønsker å formidle arbeidskraft i samme fylke som fylkesarbeidskontoret.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">Arbeidsdirektoratet når virksomheten ønsker å formidle arbeidskraft i flere fylker, over hele landet, eller til/fra utlandet.</article></article></li></ul></article></article><article class="legalArticle" data-lovdata-URL="LTI/forskrift/1993-11-10-1015/§4" data-name="§4" data-partID="§4" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Søknad om dispensasjon skal blant annet inneholde opplysninger om:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/1/punkt/1/" id="kapittel-2-paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/1/punkt/1/ledd/1/" id="kapittel-2-paragraf-3-ledd-1-punkt-1-ledd-1">hvem som skal drive virksomheten,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/1/punkt/2/" id="kapittel-2-paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/1/punkt/2/ledd/1/" id="kapittel-2-paragraf-3-ledd-1-punkt-2-ledd-1">hvilke arbeidstakere virksomheten tar sikte på å formidle,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/1/punkt/3/" id="kapittel-2-paragraf-3-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/1/punkt/3/ledd/1/" id="kapittel-2-paragraf-3-ledd-1-punkt-3-ledd-1">forventet omfang av virksomheten,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/ledd/1/punkt/4/" id="kapittel-2-paragraf-3-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/3/ledd/1/punkt/4/ledd/1/" id="kapittel-2-paragraf-3-ledd-1-punkt-4-ledd-1">hvordan utgiftene til driften skal dekkes.</article></article></li></ul></article></article><article class="legalArticle" data-lovdata-URL="LTI/forskrift/1993-11-10-1015/§5" data-name="§5" data-partID="§5" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Det skal fastsettes bestemmelse om rapportering til arbeidsmarkedsetaten i samarbeidsavtalen. Rapporten bør gi opplysninger om omfanget av formidlingen, hvilke tjenester som er ytet, og hvordan kostnadene er dekket.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Opplysningene gis til avtalt tidspunkt, og på den måten partene finner hensiktsmessig.</article></article><article class="legalArticle" data-lovdata-URL="LTI/forskrift/1993-11-10-1015/§6" data-name="§6" data-partID="§6" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Partene kan si opp avtalen ved brudd på vilkår fastsatt i avtalen, eller dersom forholdene forøvrig er blitt vesentlig endret.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-11-10-1015/KAPITTEL_3" data-partID="k3"><h2>Kap. III. Formidling med fortjeneste overfor en avgrenset gruppe arbeidstakere</h2><article class="legalArticle" data-lovdata-URL="LTI/forskrift/1993-11-10-1015/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Det kan gis dispensasjon fra forbudet mot privat arbeidsformidling i sysselsettingslovens § 26 første ledd til virksomheter som vil formidle:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/ledd/1/punkt/1/" id="kapittel-3-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/ledd/1/punkt/1/ledd/1/" id="kapittel-3-paragraf-1-ledd-1-punkt-1-ledd-1">arbeidstakere over 60 år,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/ledd/1/punkt/2/" id="kapittel-3-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/ledd/1/punkt/2/ledd/1/" id="kapittel-3-paragraf-1-ledd-1-punkt-2-ledd-1">au-pair og praktikanter (trainee),</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/ledd/1/punkt/3/" id="kapittel-3-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/ledd/1/punkt/3/ledd/1/" id="kapittel-3-paragraf-1-ledd-1-punkt-3-ledd-1">arbeidstakere til arbeid som har et sosialt formål,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/ledd/1/punkt/4/" id="kapittel-3-paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/ledd/1/punkt/4/ledd/1/" id="kapittel-3-paragraf-1-ledd-1-punkt-4-ledd-1">musikere,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/1/ledd/1/punkt/5/" id="kapittel-3-paragraf-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/1/ledd/1/punkt/5/ledd/1/" id="kapittel-3-paragraf-1-ledd-1-punkt-5-ledd-1">kunstnere og artister,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/3/paragraf/1/ledd/1/punkt/6/" id="kapittel-3-paragraf-1-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/3/paragraf/1/ledd/1/punkt/6/ledd/1/" id="kapittel-3-paragraf-1-ledd-1-punkt-6-ledd-1">arbeidstakere til utlandet.</article></article></li></ul></article></article><article class="legalArticle" data-lovdata-URL="LTI/forskrift/1993-11-10-1015/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Søknad om dispensasjon rettes til og avgjøres av fylkesarbeidskontoret i det fylket hvor virksomheten etableres.</article></article><article class="legalArticle" data-lovdata-URL="LTI/forskrift/1993-11-10-1015/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dispensasjon kan bare gis til virksomheter som er registrert i foretaksregisteret, og som har fast forretningssted innenfor EØS-området.</article></article><article class="legalArticle" data-lovdata-URL="LTI/forskrift/1993-11-10-1015/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Dispensasjonen skal angi hvilke grupper virksomheten har tillatelse til å formidle.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Dispensasjon kan gis for ett år om gangen.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Det skal føres oversikt over gitte dispensasjoner. Kopi av vedtaket sendes Arbeidsdirektoratet.</article></article><article class="legalArticle" data-lovdata-URL="LTI/forskrift/1993-11-10-1015/§11" data-name="§11" data-partID="§11" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Søknad om fornyelse av dispensasjoner må fremmes for fylkesarbeidskontoret senest to måneder før dispensasjonen utløper. Søknaden skal inneholde:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/5/ledd/1/punkt/1/" id="kapittel-3-paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/5/ledd/1/punkt/1/ledd/1/" id="kapittel-3-paragraf-5-ledd-1-punkt-1-ledd-1">opplysninger om antall ansatte,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/5/ledd/1/punkt/2/" id="kapittel-3-paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/5/ledd/1/punkt/2/ledd/1/" id="kapittel-3-paragraf-5-ledd-1-punkt-2-ledd-1">antall utførte formidlingsoppdrag,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/5/ledd/1/punkt/3/" id="kapittel-3-paragraf-5-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/5/ledd/1/punkt/3/ledd/1/" id="kapittel-3-paragraf-5-ledd-1-punkt-3-ledd-1">størrelsen på formidlingsgebyrene,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/5/ledd/1/punkt/4/" id="kapittel-3-paragraf-5-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/3/paragraf/5/ledd/1/punkt/4/ledd/1/" id="kapittel-3-paragraf-5-ledd-1-punkt-4-ledd-1">hvilken kategori arbeidstakere som er formidlet, og</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/5/ledd/1/punkt/5/" id="kapittel-3-paragraf-5-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/3/paragraf/5/ledd/1/punkt/5/ledd/1/" id="kapittel-3-paragraf-5-ledd-1-punkt-5-ledd-1">hvilke arbeidsgivere det er formidlet arbeidskraft til.</article></article></li></ul></article></article><article class="legalArticle" data-lovdata-URL="LTI/forskrift/1993-11-10-1015/§12" data-name="§12" data-partID="§12" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Ved brudd på denne forskriften eller på norsk lovgivning forøvrig, kan gitte dispensasjoner tilbakekalles. Ved mindre overtredelser skal virksomheten først gis en skriftlig advarsel og en frist til å rette forholdet før vedtak om tilbakekalling eventuelt fattes.</article></article><section class="section" data-section-type="default" data-absoluteaddress="/kapittel/3/kapittel/1/" id="kapittel-3-kapittel-1" data-lovdata-URL="LTI/forskrift/1993-11-10-1015/KAPITTEL_3-1" data-partID="k3-1"><h3>Bestemmelser som gjelder formidling av arbeidstakere i gruppene d og e jfr. § 7.</h3><article class="legalArticle" data-lovdata-URL="LTI/forskrift/1993-11-10-1015/§13" data-name="§13" data-partID="§13" data-absoluteaddress="/kapittel/3/kapittel/1/paragraf/1/" id="kapittel-3-kapittel-1-paragraf-1"><h4 class="legalArticleHeader"><span class="legalArticleValue">§ 13</span>.</h4><article class="legalP" data-absoluteaddress="/kapittel/3/kapittel/1/paragraf/1/ledd/1/" id="kapittel-3-kapittel-1-paragraf-1-ledd-1">Formidling av selvstendig næringsdrivende musikere, kunstnere og artister anses som formidling etter denne forskrift.</article></article><article class="legalArticle" data-lovdata-URL="LTI/forskrift/1993-11-10-1015/§14" data-name="§14" data-partID="§14" data-absoluteaddress="/kapittel/3/kapittel/1/paragraf/2/" id="kapittel-3-kapittel-1-paragraf-2"><h4 class="legalArticleHeader"><span class="legalArticleValue">§ 14</span>.</h4><article class="legalP" data-absoluteaddress="/kapittel/3/kapittel/1/paragraf/2/ledd/1/" id="kapittel-3-kapittel-1-paragraf-2-ledd-1">Agent e.l. som er engasjert av musiker, orkester, kunstner eller artist, omfattes ikke av denne forskrift dersom vedkommende er engasjert av opptil to musikere m.v. i mer enn 3 måneder.</article></article><article class="legalArticle" data-lovdata-URL="LTI/forskrift/1993-11-10-1015/§15" data-name="§15" data-partID="§15" data-absoluteaddress="/kapittel/3/kapittel/1/paragraf/3/" id="kapittel-3-kapittel-1-paragraf-3"><h4 class="legalArticleHeader"><span class="legalArticleValue">§ 15</span>.</h4><article class="legalP" data-absoluteaddress="/kapittel/3/kapittel/1/paragraf/3/ledd/1/" id="kapittel-3-kapittel-1-paragraf-3-ledd-1">Ved formidling plikter formidleren å sørge for at det opprettes en skriftlig avtale mellom oppdragsgiver og den formidlede. Avtalen skal inneholde betingelser om lønn, kost, losji og reisegodtgjørelse. Ved avtaler med orkestre og musikergrupper skal hvert enkelt medlems lønn spesifiseres.</article><article class="legalP" data-absoluteaddress="/kapittel/3/kapittel/1/paragraf/3/ledd/2/" id="kapittel-3-kapittel-1-paragraf-3-ledd-2">Den som formidles er ikke bundet til formidleren ut over det enkelte formidlingsoppdrag.</article></article><article class="legalArticle" data-lovdata-URL="LTI/forskrift/1993-11-10-1015/§16" data-name="§16" data-partID="§16" data-absoluteaddress="/kapittel/3/kapittel/1/paragraf/4/" id="kapittel-3-kapittel-1-paragraf-4"><h4 class="legalArticleHeader"><span class="legalArticleValue">§ 16</span>.</h4><article class="legalP" data-absoluteaddress="/kapittel/3/kapittel/1/paragraf/4/ledd/1/" id="kapittel-3-kapittel-1-paragraf-4-ledd-1">Formidlingsgebyret må ikke overstige 20 % av avtalt lønn.</article><article class="legalP" data-absoluteaddress="/kapittel/3/kapittel/1/paragraf/4/ledd/2/" id="kapittel-3-kapittel-1-paragraf-4-ledd-2">Dersom den formidlede driver som selvstendig næringsdrivende, og har lagt frem dokumentasjon for dette, skal det angis i formidlingsavtalen.</article></article></section><section class="section" data-section-type="default" data-absoluteaddress="/kapittel/3/kapittel/2/" id="kapittel-3-kapittel-2" data-lovdata-URL="LTI/forskrift/1993-11-10-1015/KAPITTEL_3-2" data-partID="k3-2"><h3>Bestemmelser om formidling av arbeidstakere som nevnt i gruppe f, jfr. § 7</h3><article class="legalArticle" data-lovdata-URL="LTI/forskrift/1993-11-10-1015/§17" data-name="§17" data-partID="§17" data-absoluteaddress="/kapittel/3/kapittel/2/paragraf/1/" id="kapittel-3-kapittel-2-paragraf-1"><h4 class="legalArticleHeader"><span class="legalArticleValue">§ 17</span>.</h4><article class="legalP" data-absoluteaddress="/kapittel/3/kapittel/2/paragraf/1/ledd/1/" id="kapittel-3-kapittel-2-paragraf-1-ledd-1">Det kan gis dispensasjon til å formidle alle typer arbeidskraft til utlandet, unntatt underordnet sjøfolk, jfr. ILO-konvensjon nr. 9.</article></article></section></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-11-10-1015/KAPITTEL_4" data-partID="k4"><h2>Kap. IV. Forbud mot å ta betalt av arbeidssøker</h2><article class="legalArticle" data-lovdata-URL="LTI/forskrift/1993-11-10-1015/§18" data-name="§18" data-partID="§18" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det er forbudt å ta betalt av arbeidssøker for formidlingstjenestene, eller på annen måte belaste arbeidssøker med formidlingsgebyr o.l. jfr. sysselsettingsloven § 26 fjerde ledd.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Det gjøres unntak fra dette for virksomheter som formidler au-pair.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1993-11-10-1015/KAPITTEL_5" data-partID="k5"><h2>Kap. V. Ikrafttredelse og opphevelse av tidligere forskrifter</h2><article class="legalArticle" data-lovdata-URL="LTI/forskrift/1993-11-10-1015/§19" data-name="§19" data-partID="§19" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Denne forskrift trer i kraft 1. desember 1993. Den del av bestemmelsen i § 9, som krever at virksomheten skal ha fast forretningssted innenfor EØS-området, trer likevel ikke i kraft før fra samme tidspunkt som EØS-avtalen trer i kraft for Norge.</article></article><article class="legalArticle" data-lovdata-URL="LTI/forskrift/1993-11-10-1015/§20" data-name="§20" data-partID="§20" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Forskrift av 10. juli 1990 nr. 604 om dispensasjon fra forbudet mot privat arbeidsformidling, og forskrift av 22. desember 1988 nr. 1151 om formidling av musikere og sangere oppheves.</article></article></section></main></body></html>