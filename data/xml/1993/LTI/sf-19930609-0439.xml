<!DOCTYPE html><html lang="no"><head><title>Forskrift om godskriving av pensjonspoeng (omsorgspoeng) for personer som har omsorg for små barn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:18</dd><dt class="legacyID">Datokode</dt><dd class="legacyID">FOR-1993-06-09-439</dd><dt class="dokid">DokumentID</dt><dd class="dokid">LTI/forskrift/1993-06-09-439</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 9</dd><dt class="dateInForce">I kraft fra</dt><dd class="dateInForce">1993-06-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§6-7</li></ul></dd><dt class="dateOfPublication">Kunngjort</dt><dd class="dateOfPublication">1993-06-30</dd><dt class="title">Tittel</dt><dd class="title">Forskrift om godskriving av pensjonspoeng (omsorgspoeng) for personer som har omsorg for små barn.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 9. juni 1993 med hjemmel i lov av 17. juni 1966 nr. 12 om folketrygd § 6-7 nr. 4.</dd><dt class="refid">RefID</dt><dd class="refid">forskrift/1993-06-09-439</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godskriving av pensjonspoeng (omsorgspoeng) for personer som har omsorg for små barn.<ul class="tocSubUl"><li>§ 1. Omsorgsyter</li><li>§ 2. Omsorgspoeng</li><li>§ 3. Godskriving av omsorgspoeng</li><li>§ 4. Skifte av omsorgsytere</li><li>§ 5. Tilfelle uten rett til barnetrygd</li><li>§ 6. Framsetting av krav om omsorgspoeng</li><li>§ 7. Omsorgsforholdet strekker seg over flere kalenderår</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-06-09-439" id="dokument"><h1>Forskrift om godskriving av pensjonspoeng (omsorgspoeng) for personer som har omsorg for små barn.</h1><article class="legalArticle" data-lovdata-URL="LTI/forskrift/1993-06-09-439/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Omsorgsyter</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med omsorgsyter menes i forskriften her person som har den daglige omsorgen for ett eller flere barn og som har foreldreansvaret etter barneloven (lov 8. april 1981 nr. 7). Videre regnes person med den daglige omsorg for fosterbarn etter barnevernloven (lov 17. juli 1992 nr. 100) som omsorgsyter.</article></article><article class="legalArticle" data-lovdata-URL="LTI/forskrift/1993-06-09-439/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Omsorgspoeng</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Pensjonspoeng (omsorgspoeng) etter folketrygdloven § 6-7 nr 1 og nr 3 og forskriften her, godskrives med inntil 3,00 pr år og kan gis fra og med det kalenderår et barn blir født til og med det år barnet fyller 6 år.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Omsorgsyter etter § 1 må ha utøvet den daglige omsorgen i minst 6 måneder av vedkommende kalenderår for at omsorgspoeng kan godskrives. Dette gjelder imidlertid ikke for barnets fødselsår.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Omsorgspoeng kan godskrives fra og med det kalenderår omsorgsyteren fyller 17 år til og med det kalenderår vedkommende fyller 69 år. Jfr. folketrygdloven § 6-3.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Omsorgspoeng godskrives bare dersom omsorgsyteren var medlem av folketrygden med rett til ytelser etter folketrygdlovens pensjonskapitler da omsorgen ble utøvd.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Omsorgspoeng på grunnlag av omsorgen for ett barn eller for flere barn som bor sammen, godskrives bare én omsorgsyter for det enkelte kalenderår.</article></article><article class="legalArticle" data-lovdata-URL="LTI/forskrift/1993-06-09-439/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godskriving av omsorgspoeng</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Omsorgspoeng etter § 2 godskrives den av omsorgsyterne som har fått utbetalt full barnetrygd for barnet/barna etter lov 24. oktober 1946 nr. 2 om barnetrygd i mer enn seks måneder av vedkommende kalenderår.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Omsorgsytere etter § 1 som er sammen om omsorgen for ett eller flere barn kan kreve at omsorgspoengene godskrives den av dem som ikke er barnetrygdmottaker, jfr bestemmelsene i første ledd. Dersom begge omsorgsyterne setter fram krav, gis omsorgspoengene til den av dem med lavest pensjonsgivende inntekt i vedkommende kalenderår. Dersom ingen av dem har pensjonsgivende inntekt, gis poengene til den av dem som har lavest ytelse fra folketrygden.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">I tilfelle hvor barnet/barna bor skiftevis og tilnærmet like lenge hos mor og far, og begge omsorgsyterne hver måned får en del av barnetrygden eller får ytelsen utbetalt i tilnærmet lik lang periode av året, må det settes fram krav om omsorgspoeng med opplysning om hvem av omsorgsyterne som skal ha omsorgspoengene. Dersom begge omsorgsyterne setter fram krav, gjelder andre ledd andre og tredje punktum tilsvarende.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Andre enn nevnt i § 1 kan bare godskrives omsorgspoeng dersom det godtgjøres at vedkommende har hatt den faktiske og daglige omsorgen for barnet/barna i minst 6 måneder av kalenderåret. Bestemmelsene i første til tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/1993-06-09-439/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Skifte av omsorgsytere</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dersom barnet/barna får nye omsorgsytere i løpet av et kalenderår, godskrives omsorgspoeng bare dersom det godtgjøres at ett av omsorgsforholdene har vart i mer enn 6 måneder av vedkommende kalenderår. Forøvrig gjelder bestemmelsene i § 3 tilsvarende.</article></article><article class="legalArticle" data-lovdata-URL="LTI/forskrift/1993-06-09-439/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilfelle uten rett til barnetrygd</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Dersom vilkårene for rett til omsorgspoeng etter §§ 1 og 2 er oppfylt, men det ikke ytes barnetrygd for barnet/barna, må det settes fram krav om omsorgspoeng. Det må samtidig opplyses hvem av omsorgsyterne som skal godskrives poengene. Dersom begge omsorgsyterne krever omsorgspoeng for samme kalenderår, gjelder § 3 andre ledd andre og tredje punktum tilsvarende.</article></article><article class="legalArticle" data-lovdata-URL="LTI/forskrift/1993-06-09-439/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Framsetting av krav om omsorgspoeng</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Krav om omsorgspoeng etter § 3 annet, tredje og fjerde ledd, § 4 og § 5 må settes fram for trygdekontoret i omsorgsyterens bostedskommune. Omsorgsytere som bor i utlandet, må sette fram krav for Folketrygdkontoret for utenlandssaker.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Krav som nevnt i første ledd må senest settes fram i løpet av kalenderåret etter det kalenderår kravet gjelder.</article></article><article class="legalArticle" data-lovdata-URL="LTI/forskrift/1993-06-09-439/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Omsorgsforholdet strekker seg over flere kalenderår</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom trygdekontoret har truffet vedtak om å gi omsorgspoeng for ett kalenderår, tilstås omsorgspoeng til samme omsorgsyter for påfølgende kalenderår uten at det settes fram nytt krav etter § 6.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Krav etter § 3 annet ledd om at omsorgpoengene skal godskrives en annen enn barnetrygdmottaker, kan ikke trekkes tilbake for vedkommende kalenderår. Krav om endring gis i tilfelle virkning for det påfølgende kalenderår.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Bestemmelsen i annet ledd gjelder tilsvarende for krav om omsorgspoeng etter § 5.</article></article><article class="legalArticle" data-lovdata-URL="LTI/forskrift/1993-06-09-439/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften her trer i kraft straks og gis virkning fra 1. januar 1992.</article></article></main></body></html>