<!DOCTYPE html><html lang="no"><head><title>Forskrift om farmasøytiske spesialpreparater.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1993-10-22-951</dd><dt class="dokid">DokumentID</dt><dd class="dokid">LTI/forskrift/1993-10-22-951</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 17</dd><dt class="dateInForce">I kraft fra</dt><dd class="dateInForce">Når EØS-avtalen trer i kraft for Norge.</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-06-01-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-12-04-132/§10</li></ul></dd><dt class="dateOfPublication">Kunngjort</dt><dd class="dateOfPublication">1993-11-11</dd><dt class="title">Tittel</dt><dd class="title">Forskrift om farmasøytiske spesialpreparater.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 22. oktober 1993 med hjemmel i lov av 4. desember 1992 nr. 132 om legemidler m.v. § 10, jfr. EØS-avtalens vedlegg II, nr. XIII punkt 1 (Rdir 65/65/EØF), punkt 2 (Rdir 75/318/EØF), punkt 3 (Rdir 75/319/EØF), punkt 5 (Rdir 81/851/EØF), punkt 6 (Rdir 81/852/EØF), punkt 10 (Rdir 89/342/EØF), punkt 11 (Rdir 89/343/EØF), punkt 12 (Rdir 89/381/EØF) og punkt 13 (Rdir 90/677/EØF). Fremmet av Sosialdepartementet.</dd><dt class="refid">RefID</dt><dd class="refid">forskrift/1993-10-22-951</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om farmasøytiske spesialpreparater.<ul class="tocSubUl"><li>§ 1. Definisjoner</li><li>§ 2. Omsetning</li><li>§ 3. Unntak fra godkjenning</li><li>§ 4. Tilvirkere</li><li>§ 5. Fullmektig for utenlandske innehavere av markedsføringstillatelse</li><li>§ 6. Søknad</li><li>§ 7. Behandling av søknaden</li><li>§ 8. Statens legemiddelkontrolls avgjørelse</li><li>§ 9. Vilkår for markedsføringstillatelse</li><li>§ 10. Spesialitetsregisteret</li><li>§ 11. Fornyet godkjenning. Ny innehaver av markedsføringstillatelsen</li><li>§ 12. Endring i løpet av godkjenningstiden</li><li>§ 13. Merking</li><li>§ 14. Avgifter</li><li>§ 15. Opplysningsplikt for innehaver av markedsføringstillatelsen i godkjenningstiden</li><li>§ 16. Etterkontroll</li><li>§ 17. Midlertidig forbud mot salg</li><li>§ 18. Salg av preparater slettet av Spesialitetsregisteret</li><li>§ 19. Klage</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-10-22-951" id="dokument"><h1>Forskrift om farmasøytiske spesialpreparater.</h1><article class="legalArticle" data-lovdata-URL="LTI/forskrift/1993-10-22-951/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Som farmasøytisk spesialpreparat regnes i henhold til § 7 i lov av 4. desember 1992 nr. 132 om legemidler m.v. legemiddel som bringes i handelen i tilvirkerens originale pakning og med eget preparatnavn.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Godkjenning: I dette begrep ligger at dokumentasjon av preparatets kvalitet, sikkerhet og effekt er vurdert og godkjent av departementet.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Markedsføringstillatelse: Tillatelse som utstedes etter godkjenningen, og som gir ansvarshavende for preparatet rett til å markedsføre det i Norge. Tillatelsen inneholder følgende opplysninger: Navn på preparatet, legemiddelform og eventuelt styrke, navn på innehaver av markedsføringstillatelsen, tilvirker, norsk spesialitetsnummer, angivelse av godkjenningsperiodens lengde, godkjent indikasjonsområde, pakningsstørrelser, utleveringsgruppe, eventuell utleveringsbestemmelse/forskrivningsregel, holdbarhetstid og lagringsbestemmelser. Dokumentet kan inneholde øvrig informasjon f.eks. vedrørende omsetningskanaler, spesielle forutsetninger knyttet til godkjennelsen av preparatet osv. Dokumentet utstedes av Statens legemiddelkontroll.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Preparater som inneholder samme virksomme bestanddeler, men som har forskjellig legemiddelform eller styrke, anses som forskjellige spesialpreparater.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Legemidler som fremstilles i apotek regnes i alminnelighet ikke som farmasøytiske spesialpreparater.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Statens legemiddelkontroll avgjør i tvilstilfelle om et legemiddel skal regnes som farmasøytisk spesialpreparat.</article></article><article class="legalArticle" data-lovdata-URL="LTI/forskrift/1993-10-22-951/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Omsetning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Farmasøytisk spesialpreparat som ikke er unntatt etter bestemmelsene i § 3, kan ikke bringes i handelen eller utleveres før det er godkjent i samsvar med lov om legemidler m.v. og disse forskrifter, og markedsføringstillatelse er gitt.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I særlige tilfeller kan Statens legemiddelkontroll gi godkjente grossister tillatelse til å selge spesialpreparat som ikke er godkjent og som heller ikke er unntatt etter § 3.</article></article><article class="legalArticle" data-lovdata-URL="LTI/forskrift/1993-10-22-951/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Unntak fra godkjenning</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Unntak fra kravet om godkjenning etter lovens § 8 er:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/1/ledd/1/punkt/1/" id="paragraf-3-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/1/ledd/1/punkt/1/ledd/1/" id="paragraf-3-punkt-1-ledd-1-punkt-1-ledd-1">Blod, plasma eller blodceller fra mennesker eller dyr.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/1/ledd/1/punkt/2/" id="paragraf-3-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/1/ledd/1/punkt/2/ledd/1/" id="paragraf-3-punkt-1-ledd-1-punkt-2-ledd-1">Homøopatiske og antroposofiske preparater i den grad disse omfattes av en særskilt godkjenningsordning.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/3/punkt/1/ledd/1/punkt/3/" id="paragraf-3-punkt-1-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/3/punkt/1/ledd/1/punkt/3/ledd/1/" id="paragraf-3-punkt-1-ledd-1-punkt-3-ledd-1">Medisinske gasser.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Den som tilvirker, innfører, selger eller utleverer preparater som er unntatt i henhold til nr. 1, skal på forespørsel gi Statens legemiddelkontroll opplysning om arten og omfanget av denne virksomheten.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Departementet kan fastsette nærmere vilkår og regler for tilvirkning, innførsel, salg og utlevering av preparater som kommer inn under nr. 1, og kan bestemme at godkjenning likevel skal kreves for visse slike preparater.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Statens legemiddelkontroll kan i det enkelte tilfelle etter grunngitt søknad fra lege, tannlege eller veterinær gjøre unntak (gi godkjenningsfritak) for:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/3/ledd/1/punkt/1/" id="paragraf-3-punkt-3-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/3/ledd/1/punkt/1/ledd/1/" id="paragraf-3-punkt-3-ledd-1-punkt-1-ledd-1">En begrenset mengde av et bestemt spesialpreparat når det skal brukes til klinisk utprøving, jfr. forskrifter, når en bestemt pasient trenger det for sin sykdom.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/3/ledd/1/punkt/2/" id="paragraf-3-punkt-3-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/3/ledd/1/punkt/2/ledd/1/" id="paragraf-3-punkt-3-ledd-1-punkt-2-ledd-1">Et bestemt spesialpreparat som skal brukes på sykehus og dets poliklinikk. Unntaket kan gjøres for en bestemt mengde eller for et begrenset tidsrom, høyst ett år. Søknaden skal være underskrevet av den ansvarlige overlege ved vedkommende avdeling.</article></article></li></ul></article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Statens legemiddelkontroll kan gi regler om hvilke opplysninger som skal gis i søknad om godkjenningsfritak.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Departementet kan i særlige tilfeller gjøre andre unntak fra kravet om godkjenning, jfr. lovens § 10 annet ledd.</article></article></li></ul></article><article class="legalArticle" data-lovdata-URL="LTI/forskrift/1993-10-22-951/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilvirkere</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Innenlandsk tilvirker må ha tilvirkertillatelse etter lovens § 12 før preparatet blir godkjent. Utenlandsk tilvirker må ha rett til å tilvirke tilsvarende spesialpreparat i det land tilvirkningen skjer og må på forlangende redegjøre for de kontrolltiltak og produksjonsrutiner som er lagt opp i forbindelse med vedkommende preparat.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I tvilstilfelle avgjør Statens legemiddelkontroll hvem som skal anses som tilvirker, og om et preparat skal anses som tilvirket her i landet eller i utlandet.</article></article><article class="legalArticle" data-lovdata-URL="LTI/forskrift/1993-10-22-951/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fullmektig for utenlandske innehavere av markedsføringstillatelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Utenlandsk innehaver av markedsføringstillatelse må være representert ved fullmektig bosatt her i landet. Fullmektigen skal overfor Statens legemiddelkontroll godtgjøre sin fullmakt. Hvis fullmakten bortfaller, må Statens legemiddelkontroll straks underrettes. Ny fullmektig må i så fall anmeldes innen den frist som fastsettes av Statens legemiddelkontroll, ellers kan godkjenningen av preparatet og markedsføringstillatelsen tilbakekalles.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fullmektigen plikter å sørge for at innehaver av markedsføringstillatelse overholder gjeldende bestemmelser om innførsel, markedsføring, reklame og klinisk utprøving av spesialpreparater i Norge, og må ha fullmakt til på markedsførerens vegne å svare for norske sivile domstoler og andre norske myndigheter i saker som gjelder vilkårene for godkjenning og markedsføring av preparatet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Oppfyller fullmektigen ikke de fastsatte vilkår eller plikter, kan departementet kreve at vedkommende fratrer og at ny fullmektig tiltrer innen en fastsatt frist.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Departementet kan i særlige tilfelle frafalle kravet om fullmektig.</article></article><article class="legalArticle" data-lovdata-URL="LTI/forskrift/1993-10-22-951/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den ansvarlige for markedsføringen skal sende søknad om markedsføringstillatelse for hvert spesialpreparat til Statens legemiddelkontroll. For spesialpreparat der ansvarlige for markedsføringen har tilhold i utlandet, skal søknaden på dennes vegne fremmes av fullmektigen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Søknaden skal skrives på fastsatt blankett, som kan rekvireres fra Statens legemiddelkontroll.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">I søknaden skal gis de opplysninger og slik dokumentasjon som Statens legemiddelkontroll anser nødvendig for å vurdere preparatet med hensyn til kvalitet, sikkerhet og effekt. Statens legemiddelkontroll gir nærmere retningslinjer herom.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Sammen med søknaden skal innsendes:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/4/punkt/1/" id="paragraf-6-ledd-4-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/4/punkt/1/ledd/1/" id="paragraf-6-ledd-4-punkt-1-ledd-1">To pakninger av preparatet i den form det søkes registrert og prøver av de virksomme stoffer som inngår i preparatet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/4/punkt/2/" id="paragraf-6-ledd-4-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/4/punkt/2/ledd/1/" id="paragraf-6-ledd-4-punkt-2-ledd-1">Forslag til merking, pakningsvedlegg og preparatomtale.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/4/punkt/3/" id="paragraf-6-ledd-4-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/4/punkt/3/ledd/1/" id="paragraf-6-ledd-4-punkt-3-ledd-1">Den etter § 14 fastsatte avgift.</article></article></li></ul></article></article><article class="legalArticle" data-lovdata-URL="LTI/forskrift/1993-10-22-951/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av søknaden</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens legemiddelkontroll skal foreta de undersøkelser, innhente de opplysninger og uttalelser, herunder Spesialitetsnemndas råd, som anses nødvendig for å avgjøre søknaden.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Når det gjelder behandling av og behandlingstid for søknader, og regler for suspensjon av tidsfrister, henvises til gjeldende EF-direktiver.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Er det klart at preparatet ikke fyller kravene i lov, forskrift og retningslinjer for godkjenning, skal Statens legemiddelkontroll underrette søkeren om dette med opplysning om hvilke krav som ikke er oppfylt. Søkeren kan i så fall innen en måned trekke søknaden tilbake eller be om å få supplere søknaden med flere opplysninger.</article></article><article class="legalArticle" data-lovdata-URL="LTI/forskrift/1993-10-22-951/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Statens legemiddelkontrolls avgjørelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Når Statens legemiddelkontroll har truffet avgjørelse om godkjenning, gis søkeren skriftlig melding om dette. Blir godkjenning nektet, skal grunnen for avslaget samtidig meddeles søkeren.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Blir preparatet godkjent, utstedes markedsføringstillatelse når eventuelle særlige vilkår er oppfylt.</article></article><article class="legalArticle" data-lovdata-URL="LTI/forskrift/1993-10-22-951/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vilkår for markedsføringstillatelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Når Statens legemiddelkontroll har godkjent preparatet med hensyn til kvalitet, sikkerhet og effekt, skal følgende godkjennes før markedsføringstillatelse kan gis:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/ledd/1/punkt/1/" id="paragraf-9-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/9/ledd/1/punkt/1/ledd/1/" id="paragraf-9-ledd-1-punkt-1-ledd-1">Preparatets navn, pakningsstørrelse, teknisk utstyr, emballasje, merking, pakningsvedlegg og preparatomtale. Statens legemiddelkontroll kan gi nærmere bestemmelser om dette.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/ledd/1/punkt/2/" id="paragraf-9-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/9/ledd/1/punkt/2/ledd/1/" id="paragraf-9-ledd-1-punkt-2-ledd-1">Reseptplikt og reseptgruppe, utleveringsbestemmelser og forskrivningsregler.</article></article></li></ul></article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Preparatet registreres i Spesialitetsregisteret når markedsføringstillatelsen utstedes.</article></article><article class="legalArticle" data-lovdata-URL="LTI/forskrift/1993-10-22-951/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Spesialitetsregisteret</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Spesialitetsregisteret føres av Statens legemiddelkontroll, og omfatter de til enhver tid godkjente spesialpreparater, som det er gitt markedsføringstillatelse for.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Et spesialpreparat skal slettes fra Spesialitetsregisteret dersom godkjenning er trukket tilbake, jfr. legemiddellovens § 9 tredje ledd og § 11.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Et spesialpreparat kan slettes av Spesialitetsregisteret dersom det ikke er markedsført innen 1 1/2 år etter at markedsføringstillatelsen er gitt og 1 år etter at leverandøren har sluttet å levere preparatet.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Et spesialpreparat kan likeledes slettes dersom leverandøren ikke har levert preparatet regelmessig og i tilstrekkelige mengder til markedet i ett år.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">Departementet kan gi nærmere regler om Spesialitetsregisteret og om meldinger som Statens legemiddelkontroll skal sende ut om preparater som er godkjent eller slettet av registeret.</article><article class="legalP" data-absoluteaddress="/paragraf/10/ledd/6/" id="paragraf-10-ledd-6">Vedtak om sletting fra Spesialitetsregisteret skal begrunnes og det skal opplyses om klageadgang.</article></article><article class="legalArticle" data-lovdata-URL="LTI/forskrift/1993-10-22-951/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fornyet godkjenning. Ny innehaver av markedsføringstillatelsen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Søknad om fornyet godkjenning sendes Statens legemiddelkontroll senest 3 måneder før godkjenningstidens utløp. Søknaden skal vedlegges en oppdatering av dokumentasjonen for kvalitet, sikkerhet og effekt, etter nærmere retningslinjer gitt av Statens legemiddelkontroll.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Skal tillatelse til å markedsføre et godkjent preparat, overføres til ny innehaver av markedsføringstillatelsen må denne sende søknad om ny godkjenning senest 3 måneder før overføring.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Statens legemiddelkontroll avgjør i tvilstilfelle om en overføring av markedsføringstillatelsen krever ny godkjenning.</article></article><article class="legalArticle" data-lovdata-URL="LTI/forskrift/1993-10-22-951/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Endring i løpet av godkjenningstiden</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Enhver endring av preparat, pakning, merking, pakningsvedlegg, preparatomtale m.v. må godkjennes av Statens legemiddelkontroll. Preparater som får endret innhold av virksomt stoff, anses som nytt preparat, og det må sendes ny søknad etter § 6.</article></article><article class="legalArticle" data-lovdata-URL="LTI/forskrift/1993-10-22-951/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Merking</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Farmasøytiske spesialpreparater skal merkes i samsvar med de til enhver tid gjeldende retningslinjer for merking av farmasøytiske spesialpreparater.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Statens legemiddelkontroll kan, når særlige grunner foreligger, gjøre unntak fra retningslinjene eller stille ytterligere krav.</article></article><article class="legalArticle" data-lovdata-URL="LTI/forskrift/1993-10-22-951/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Avgifter</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">For alle preparater som søkes godkjent skal det innbetales en avgift. Avgiften fastsettes hvert år av departementet.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Avgift skal betales også ved søknad om fornyet godkjenning.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Det kan også kreves innbetalt en kontrollavgift på legemiddelprodusentenes omsetning, basert på grossist innkjøpspris. Avgiften fastsettes av departementet.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Statens legemiddelkontroll kan, når særlige grunner foreligger, frafalle kravet om avgift.</article></article><article class="legalArticle" data-lovdata-URL="LTI/forskrift/1993-10-22-951/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Opplysningsplikt for innehaver av markedsføringstillatelsen i godkjenningstiden</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Innehaver av markedsføringstillatelsen plikter umiddelbart å underrette Statens legemiddelkontroll om alle nye opplysninger han måtte få kjennskap til vedrørende klinisk effekt og bivirkninger, toksikologiske og kvalitetsmessige forhold eller feil og mangler ved preparatet.</article></article><article class="legalArticle" data-lovdata-URL="LTI/forskrift/1993-10-22-951/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Etterkontroll</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Statens legemiddelkontroll kan til enhver tid foreta kontroll av godkjente spesialpreparater.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Utlegg til nødvendig kjøp av vedkommende preparat og spesialundersøkelser i denne forbindelse kan kreves dekket av innehaver av markedsføringstillatelsen.</article></article><article class="legalArticle" data-lovdata-URL="LTI/forskrift/1993-10-22-951/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Midlertidig forbud mot salg</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Statens legemiddelkontroll kan midlertidig forby salg av et godkjent spesialpreparat hvis det oppstår alvorlige bivirkninger ved bruk av preparatet, eller det er påvist slike feil eller mangler ved preparatet at det antas å være grunnlag for å tilbakekalle godkjenningen. Innehaver av markedsføringstillatelsen skal så vidt mulig varsles på forhånd.</article><article class="legalP" data-absoluteaddress="/paragraf/17/ledd/2/" id="paragraf-17-ledd-2">Statens legemiddelkontroll kan forby salg av enkelte produksjonsbatcher når det er oppdaget andre feil ved preparatet.</article></article><article class="legalArticle" data-lovdata-URL="LTI/forskrift/1993-10-22-951/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Salg av preparater slettet av Spesialitetsregisteret</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Hvis ikke annet er bestemt, kan preparater som er slettet av Spesialitetsregisteret, uten særskilt tillatelse selges i inntil 3 måneder.</article></article><article class="legalArticle" data-lovdata-URL="LTI/forskrift/1993-10-22-951/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Klage</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Statens legemiddelkontrolls avslag på godkjenning eller tilbakekalt godkjenning kan innen 3 uker påklages til departementet. Slik klage sendes til Statens legemiddelkontroll, som snarest mulig foretar en ny behandling av saken.</article><article class="legalP" data-absoluteaddress="/paragraf/19/ledd/2/" id="paragraf-19-ledd-2">Fastholder Statens legemiddelkontroll sitt tidligere avslag, sendes saken til departementet med samtlige dokumenter og Statens legemiddelkontrolls uttalelse. Gjenpart av Statens legemiddelkontrolls uttalelse skal sendes til klageren hvis forvaltningslovens § 19 ikke er til hinder for det.</article><article class="legalP" data-absoluteaddress="/paragraf/19/ledd/3/" id="paragraf-19-ledd-3">Ved klage over avslag på godkjenning eller tilbakekalt godkjenning kan bare lovmessigheten prøves jf. legemiddellovens §§ 8 og 9 siste ledd.</article></article><article class="legalArticle" data-lovdata-URL="LTI/forskrift/1993-10-22-951/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Denne forskrift trer i kraft samtidig med at Avtale om Det europeiske økonomiske samarbeidsområdet trer i kraft i Norge.</article><article class="legalP" data-absoluteaddress="/paragraf/20/ledd/2/" id="paragraf-20-ledd-2">Fra samme tidspunkt oppheves forskrift av 1. juni 1979 om farmasøytiske spesialpreparater.</article></article></main></body></html>