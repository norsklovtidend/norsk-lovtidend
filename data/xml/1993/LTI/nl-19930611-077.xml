<!DOCTYPE html><html lang="no"><head><title>Lov om endringer i lov av 20. juli 1893 nr. 1 om Sjøfarten m.v. (arrest i skip).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">LOV-1993-06-11-77</dd><dt class="dokid">DokumentID</dt><dd class="dokid">LTI/lov/1993-06-11-77</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 10</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1893-07-20-1</li><li>lov/1992-06-26-86</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1993-07-09</dd><dt class="titleShort">Korttittel</dt><dd class="titleShort">Endringslov til sjøfartsloven</dd><dt class="title">Tittel</dt><dd class="title">Lov om endringer i lov av 20. juli 1893 nr. 1 om Sjøfarten m.v. (arrest i skip).</dd><dt class="miscInformation">Annet om dokumentet</dt><dd class="miscInformation">Ot.prp.nr.88 (1992–1993), Innst.O.nr.102 (1992–1993), Besl.O.nr.108 (1992–1993). Odels- og lagtingsvedtak hhv. 24. mai og 3. juni 1993. Fremmet av Justis- og politidepartementet.</dd><dt class="refid">RefID</dt><dd class="refid">lov/1993-06-11-77</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov av 20. juli 1893 nr. 1 om Sjøfarten m.v. (arrest i skip).<ul class="tocSubUl"><li>I.<ul class="tocSubUl"><li>§ 266a. Virkeområdet for reglene</li><li>§ 266b. Sjørettslige krav</li><li>§ 266c. Nærmere om hvilke skip som kan arresteres</li><li>§ 266d. Stillingen dersom skipet allerede er arrestert</li><li>§ 266e. Nærmere om gjennomføring av arresten</li><li>§ 266f. Vilkår ved sikkerhetsstillelse</li><li>§ 266g. Forholdet til tvangsfullbyrdelsesloven</li></ul></li><li>II.</li><li>III.</li><li>IV.</li></ul></li></ul></dd></dl></header><main class="documentBody" data-lovdata-URL="LTI/lov/1993-06-11-77" id="dokument"><h1>Lov om endringer i lov av 20. juli 1893 nr. 1 om Sjøfarten m.v. (arrest i skip).</h1><article class="defaultP" data-text-size="small">Endring i andre lover:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven)</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1993-06-11-77/KAPITTEL_1" data-partID="k1"><h2 data-text-align="center">I.</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov av 20. juli 1893 nr. 1 om Sjøfarten foretas følgende endringer i ellevte kapittel:</article> <article class="defaultP" margin-top="true">Overskriften til ellevte kapittel skal lyde:</article> <article class="defaultP" margin-top="true"><i>Ellevte kapittel. Panterett, arrest m.m.</i></article> <article class="defaultP" margin-top="true">Overskriften til avsnitt IV skal lyde:</article> <article class="defaultP" margin-top="true"><i>IV. Felles bestemmelser om pant</i></article> <article class="defaultP" margin-top="true">Nytt avsnitt V skal lyde:</article> <article class="defaultP" margin-top="true"><i>V. Arrest i skip</i></article><article class="legalArticle" data-lovdata-URL="LTI/lov/1993-06-11-77/§266a" data-name="§266a" data-partID="§266a" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 266a</span>. <span class="legalArticleTitle">Virkeområdet for reglene</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Reglene her gjelder for arrest i skip etter tvangsfullbyrdelsesloven kapittel 14. Reglene gjelder tilsvarende for midlertidig forføyning etter tvangsfullbyrdelsesloven kapittel 15 når forføyningen går ut på tilbakeholdelse av et skip.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">§§ 266b, 266c, 266d og 266f gjelder ikke for<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/2/punkt/1/" id="kapittel-1-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/2/punkt/1/ledd/1/" id="kapittel-1-paragraf-1-ledd-2-punkt-1-ledd-1">arrest av skip som ikke er registreringspliktige etter § 11 annet ledd,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/2/punkt/2/" id="kapittel-1-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/2/punkt/2/ledd/1/" id="kapittel-1-paragraf-1-ledd-2-punkt-2-ledd-1">arrest som ikke innebærer at skipet skal holdes tilbake etter reglene i § 266e annet ledd,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/2/punkt/3/" id="kapittel-1-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/2/punkt/3/ledd/1/" id="kapittel-1-paragraf-1-ledd-2-punkt-3-ledd-1">arrest som begjæres etter at det foreligger tvangsgrunnlag som nevnt i tvangsfullbyrdelsesloven § 4-1 første ledd for kravet,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/1/ledd/2/punkt/4/" id="kapittel-1-paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/1/ledd/2/punkt/4/ledd/1/" id="kapittel-1-paragraf-1-ledd-2-punkt-4-ledd-1">arrest til midlertidig sikring av krav på skatter og avgifter og andre offentligrettslige krav, eller til sikring eller gjennomføring av andre offentlige vedtak.</article></article></li></ul><p class="leddfortsettelse">For disse tilfellene gjelder reglene i tvangsfullbyrdelsesloven kapittel 14 og 15 fullt ut.</p></article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Reglene i dette avsnitt gjelder ikke for arrest som er begrenset til last, frakt, brensel eller del av skip.</article></article><article class="legalArticle" data-lovdata-URL="LTI/lov/1993-06-11-77/§266b" data-name="§266b" data-partID="§266b" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 266b</span>. <span class="legalArticleTitle">Sjørettslige krav</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Arrest i skip kan bare tas for å sikre et sjørettslig krav.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Med «sjørettslig krav» menes et krav som har et eller flere av de følgende grunnlag:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/2/punkt/1/" id="kapittel-1-paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/2/punkt/1/ledd/1/" id="kapittel-1-paragraf-2-ledd-2-punkt-1-ledd-1">skade forårsaket av et skip ved sammenstøt eller på annen måte,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/2/punkt/2/" id="kapittel-1-paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/2/punkt/2/ledd/1/" id="kapittel-1-paragraf-2-ledd-2-punkt-2-ledd-1">død eller skade på person forårsaket av et skip eller inntruffet i forbindelse med bruken av et skip,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/2/ledd/2/punkt/3/" id="kapittel-1-paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/2/ledd/2/punkt/3/ledd/1/" id="kapittel-1-paragraf-2-ledd-2-punkt-3-ledd-1">bergning og fjerning av vrak,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/2/ledd/2/punkt/4/" id="kapittel-1-paragraf-2-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/2/ledd/2/punkt/4/ledd/1/" id="kapittel-1-paragraf-2-ledd-2-punkt-4-ledd-1">avtale ved certeparti eller på annen måte om bruk eller leie av et skip,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/2/ledd/2/punkt/5/" id="kapittel-1-paragraf-2-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/2/ledd/2/punkt/5/ledd/1/" id="kapittel-1-paragraf-2-ledd-2-punkt-5-ledd-1">avtale ved certeparti eller på annen måte om transport av gods med skip,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/paragraf/2/ledd/2/punkt/6/" id="kapittel-1-paragraf-2-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/1/paragraf/2/ledd/2/punkt/6/ledd/1/" id="kapittel-1-paragraf-2-ledd-2-punkt-6-ledd-1">tap av eller skade på gods, herunder reisegods, som transporteres med skip,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/paragraf/2/ledd/2/punkt/7/" id="kapittel-1-paragraf-2-ledd-2-punkt-7"><span class="data-originalId">g)</span><article class="legalP" data-absoluteaddress="/kapittel/1/paragraf/2/ledd/2/punkt/7/ledd/1/" id="kapittel-1-paragraf-2-ledd-2-punkt-7-ledd-1">felleshavari,</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/paragraf/2/ledd/2/punkt/8/" id="kapittel-1-paragraf-2-ledd-2-punkt-8"><span class="data-originalId">h)</span><article class="legalP" data-absoluteaddress="/kapittel/1/paragraf/2/ledd/2/punkt/8/ledd/1/" id="kapittel-1-paragraf-2-ledd-2-punkt-8-ledd-1">bodmeri,</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/1/paragraf/2/ledd/2/punkt/9/" id="kapittel-1-paragraf-2-ledd-2-punkt-9"><span class="data-originalId">i)</span><article class="legalP" data-absoluteaddress="/kapittel/1/paragraf/2/ledd/2/punkt/9/ledd/1/" id="kapittel-1-paragraf-2-ledd-2-punkt-9-ledd-1">sleping,</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/1/paragraf/2/ledd/2/punkt/10/" id="kapittel-1-paragraf-2-ledd-2-punkt-10"><span class="data-originalId">j)</span><article class="legalP" data-absoluteaddress="/kapittel/1/paragraf/2/ledd/2/punkt/10/ledd/1/" id="kapittel-1-paragraf-2-ledd-2-punkt-10-ledd-1">losing,</article></article></li><li data-li-identifier="k)" data-name="k)"><article class="listArticle" data-absoluteaddress="/kapittel/1/paragraf/2/ledd/2/punkt/11/" id="kapittel-1-paragraf-2-ledd-2-punkt-11"><span class="data-originalId">k)</span><article class="legalP" data-absoluteaddress="/kapittel/1/paragraf/2/ledd/2/punkt/11/ledd/1/" id="kapittel-1-paragraf-2-ledd-2-punkt-11-ledd-1">gods eller materialer som er levert til et skip på et hvilket som helst sted for å brukes til drift eller vedlikehold av skipet,</article></article></li><li data-li-identifier="l)" data-name="l)"><article class="listArticle" data-absoluteaddress="/kapittel/1/paragraf/2/ledd/2/punkt/12/" id="kapittel-1-paragraf-2-ledd-2-punkt-12"><span class="data-originalId">l)</span><article class="legalP" data-absoluteaddress="/kapittel/1/paragraf/2/ledd/2/punkt/12/ledd/1/" id="kapittel-1-paragraf-2-ledd-2-punkt-12-ledd-1">bygging, reparasjon eller utstyr av et skip samt omkostninger og avgifter ved dokksetting,</article></article></li><li data-li-identifier="m)" data-name="m)"><article class="listArticle" data-absoluteaddress="/kapittel/1/paragraf/2/ledd/2/punkt/13/" id="kapittel-1-paragraf-2-ledd-2-punkt-13"><span class="data-originalId">m)</span><article class="legalP" data-absoluteaddress="/kapittel/1/paragraf/2/ledd/2/punkt/13/ledd/1/" id="kapittel-1-paragraf-2-ledd-2-punkt-13-ledd-1">hyre og annen godtgjørelse til skipsføreren og andre ansatte ombord, i anledning deres tjeneste på skipet,</article></article></li><li data-li-identifier="n)" data-name="n)"><article class="listArticle" data-absoluteaddress="/kapittel/1/paragraf/2/ledd/2/punkt/14/" id="kapittel-1-paragraf-2-ledd-2-punkt-14"><span class="data-originalId">n)</span><article class="legalP" data-absoluteaddress="/kapittel/1/paragraf/2/ledd/2/punkt/14/ledd/1/" id="kapittel-1-paragraf-2-ledd-2-punkt-14-ledd-1">skipsførerens utlegg, herunder utlegg gjort av avskipere, befraktere eller agenter for skipets eller eierens regning,</article></article></li><li data-li-identifier="o)" data-name="o)"><article class="listArticle" data-absoluteaddress="/kapittel/1/paragraf/2/ledd/2/punkt/15/" id="kapittel-1-paragraf-2-ledd-2-punkt-15"><span class="data-originalId">o)</span><article class="legalP" data-absoluteaddress="/kapittel/1/paragraf/2/ledd/2/punkt/15/ledd/1/" id="kapittel-1-paragraf-2-ledd-2-punkt-15-ledd-1">tvist om eiendomsretten til et skip,</article></article></li><li data-li-identifier="p)" data-name="p)"><article class="listArticle" data-absoluteaddress="/kapittel/1/paragraf/2/ledd/2/punkt/16/" id="kapittel-1-paragraf-2-ledd-2-punkt-16"><span class="data-originalId">p)</span><article class="legalP" data-absoluteaddress="/kapittel/1/paragraf/2/ledd/2/punkt/16/ledd/1/" id="kapittel-1-paragraf-2-ledd-2-punkt-16-ledd-1">tvist mellom sameiere i et skip om eiendomsretten, besittelsen, bruken eller inntektene av skipet,</article></article></li><li data-li-identifier="q)" data-name="q)"><article class="listArticle" data-absoluteaddress="/kapittel/1/paragraf/2/ledd/2/punkt/17/" id="kapittel-1-paragraf-2-ledd-2-punkt-17"><span class="data-originalId">q)</span><article class="legalP" data-absoluteaddress="/kapittel/1/paragraf/2/ledd/2/punkt/17/ledd/1/" id="kapittel-1-paragraf-2-ledd-2-punkt-17-ledd-1">panterett eller annen sikkerhet i et skip, med unntak av sjøpanterett.</article></article></li></ul></article></article><article class="legalArticle" data-lovdata-URL="LTI/lov/1993-06-11-77/§266c" data-name="§266c" data-partID="§266c" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 266c</span>. <span class="legalArticleTitle">Nærmere om hvilke skip som kan arresteres</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Arrest kan bare tas i<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1">det skip som det sjørettslige krav gjelder, eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1">dersom eieren av det skip som det sjørettslige krav gjelder, er personlig ansvarlig for kravet: andre skip som vedkommende eide på det tidspunkt kravet oppstod,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1">dersom en annen enn eieren av det skip som det sjørettslige kravet gjelder, er personlig ansvarlig for kravet: andre skip som er eid av den som er personlig ansvarlig for kravet.</article></article></li></ul></article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Skip anses for å ha samme eier når alle andeler er eid av samme person eller personer.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">For krav som nevnt i § 266b bokstav o og p kan arrest likevel bare tas i det skip som kravet gjelder.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Det kan bare tas arrest dersom skipet kan tjene som dekningsobjekt for kravet etter de alminnelige reglene i tvangsfullbyrdelsesloven.</article></article><article class="legalArticle" data-lovdata-URL="LTI/lov/1993-06-11-77/§266d" data-name="§266d" data-partID="§266d" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 266d</span>. <span class="legalArticleTitle">Stillingen dersom skipet allerede er arrestert</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Dersom skipet allerede er arrestert her i riket eller i utlandet, skal senere arrestbegjæringer med grunnlag i samme krav ikke tas til følge. Dersom retten blir oppmerksom på den tidligere arresten først etter at begjæringen er tatt til følge, skal retten på begjæring fra saksøkte oppheve arresten.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Første ledd gjelder tilsvarende dersom en tidligere arrestbegjæring ikke er tatt til følge, eller en arrest er opphevet, fordi saksøkte stilte sikkerhet for kravet.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Første og annet ledd gjelder ikke dersom saksøkeren godtgjør at sikkerhetsstillelsen i den tidligere arrestsaken er bortfalt med endelig virkning, eller det foreligger annen god grunn til å ta den senere arrestbegjæringen til følge.</article></article><article class="legalArticle" data-lovdata-URL="LTI/lov/1993-06-11-77/§266e" data-name="§266e" data-partID="§266e" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 266e</span>. <span class="legalArticleTitle">Nærmere om gjennomføring av arresten</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Arrest i skip kan bare besluttes dersom skipet befinner seg i eller ventes å komme til rettskretsen, eller namsmannsdistriktet om namsmannen skal utpeke arrestgjenstanden. En arrest kan bare gjennomføres dersom skipet befinner seg i riket. Gjennomføringen kan skje selv om skipet befinner seg i en annen rettskrets enn den hvor arrestbeslutningen ble avsagt. Uten hinder av første og annet punktum kan arrest besluttes og gjennomføres dersom skipet er i virksomhet på norsk kontinentalsokkel.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Et skip som er arrestert etter tvangsfullbyrdelsesloven § 14-2 annet ledd, må ikke forlate det sted det ligger før tvangssalg er holdt eller tvangsbruk iverksatt. Ligger et arrestert skip ikke i riket når arresten besluttes, skal saksøkte i beslutningen pålegges å bringe det til et angitt sted. Etter ankomst dit gjelder forbud som nevnt i første punktum. Tvangsfullbyrdelsesloven § 11-10 annet ledd annet og tredje punktum gjelder tilsvarende. Retten kan likevel på begjæring av saksøkeren, på nærmere angitte vilkår, tillate at skipet settes i virksomhet, i eller utenfor riket. Pålegg etter paragrafen her skal også forkynnes for skipsføreren. Annet punktum er ikke til hinder for at skip som er i virksomhet på norsk kontinentalsokkel, tillates å fortsette virksomheten på sokkelen.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">For realregistrerte skip som er arrestert etter tvangsfullbyrdelsesloven § 14-2 første ledd eller holdt tilbake etter tvangsfullbyrdelsesloven kapittel 15, kan det gis pålegg som nevnt i annet ledd og for øvrig iverksettes tiltak som der bestemt dersom retten finner det nødvendig for å sikre arresten.</article></article><article class="legalArticle" data-lovdata-URL="LTI/lov/1993-06-11-77/§266f" data-name="§266f" data-partID="§266f" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 266f</span>. <span class="legalArticleTitle">Vilkår ved sikkerhetsstillelse</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Dersom retten godtar saksøktes tilbud om sikkerhetsstillelse, skal retten bestemme at sikkerheten skal gjelde for enhver dom om kravet som måtte bli avsagt av en kompetent domstol her i riket eller i utlandet, uten hensyn til om Norge har noen traktat om anerkjennelse og fullbyrdelse av dommer med vedkommende stat. Retten skal samtidig sette en frist for saksøker til å reise søksmål om kravet, med mindre retten allerede har satt en slik frist. Når søksmål reises, avbrytes fristen uten hensyn til om domstolens avgjørelse vil være bindende her i riket.</article></article><article class="legalArticle" data-lovdata-URL="LTI/lov/1993-06-11-77/§266g" data-name="§266g" data-partID="§266g" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 266g</span>. <span class="legalArticleTitle">Forholdet til tvangsfullbyrdelsesloven</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">For øvrig gjelder tvangsfullbyrdelseslovens regler, herunder reglene om<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/7/ledd/1/punkt/1/" id="kapittel-1-paragraf-7-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/7/ledd/1/punkt/1/ledd/1/" id="kapittel-1-paragraf-7-ledd-1-punkt-1-ledd-1">forholdet til folkeretten og utenlandske statsskip og andre utenlandske skip,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/7/ledd/1/punkt/2/" id="kapittel-1-paragraf-7-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/7/ledd/1/punkt/2/ledd/1/" id="kapittel-1-paragraf-7-ledd-1-punkt-2-ledd-1">saksøkers kostnadsansvar og erstatningsansvar og rettens adgang til å pålegge saksøker å stille sikkerhet for mulig erstatningsansvar,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/7/ledd/1/punkt/3/" id="kapittel-1-paragraf-7-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/7/ledd/1/punkt/3/ledd/1/" id="kapittel-1-paragraf-7-ledd-1-punkt-3-ledd-1">vilkårene for arrest,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/7/ledd/1/punkt/4/" id="kapittel-1-paragraf-7-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/paragraf/7/ledd/1/punkt/4/ledd/1/" id="kapittel-1-paragraf-7-ledd-1-punkt-4-ledd-1">behandlingen av arrestbegjæringen,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/7/ledd/1/punkt/5/" id="kapittel-1-paragraf-7-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/1/paragraf/7/ledd/1/punkt/5/ledd/1/" id="kapittel-1-paragraf-7-ledd-1-punkt-5-ledd-1">rettsvirkningene av arrest.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1993-06-11-77/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">I lov av 26. juni 1992 nr. 86 om tvangsfullbyrdelse og midlertidig sikring (tvangsfullbyrdelsesloven) gjøres følgende endringer:</article> <article class="defaultP" margin-top="true">§ 14-1 annet ledd nytt tredje punktum skal lyde:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">For arrest i skip gjelder dessuten reglene i lov 20 juli 1893 nr 1 om Sjøfarten ellevte kapittel avsnitt V.</article> <article class="defaultP" margin-top="true">§ 14-12 skal lyde:<p class="leddfortsettelse"><i>Særregler om arrest i luftfartøy</i></p></article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Lov 20 juli 1893 nr 1 om Sjøfarten § 266e annet og tredje ledd gjelder tilsvarende ved arrest i luftfartøy. Dette gjelder likevel ikke dersom luftfartøyet er satt inn i regelmessig rute som er åpen for allmennheten, eller dersom luftfartøyet ellers nyttes til befordring av personer eller gods mot betaling når luftfartøyet er klart til avgang og arrestkravet ikke gjelder krav som er stiftet til gjennomføring av reisen.</article> <article class="defaultP" margin-top="true">§ 15-13 nytt annet ledd skal lyde:</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Ved midlertidig forføyning som går ut på tilbakeholdelse av et skip, gjelder dessuten reglene i lov 20 juli 1893 nr 1 om Sjøfarten ellevte kapittel avsnitt V.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1993-06-11-77/KAPITTEL_3" data-partID="k3"><h2 data-text-align="center">III.</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Stortinget samtykker i tilslutning til Den internasjonale konvensjon om arrest i sjøgående skip, inngått i Brussel 10. mai 1952.</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">Ved tilslutningen kan det tas følgende forbehold:</article><article class="legalP" data-absoluteaddress="/kapittel/3/ledd/3/" id="kapittel-3-ledd-3">I medhold av konvensjonens artikkel 10 bokstav b forbeholder Kongeriket Norge seg retten til ikke å anvende artikkel 3 nr 1 på arrest i skip innenfor sitt territorium for krav som nevnt i artikkel 1 nr. 1 bokstav q.</article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1993-06-11-77/KAPITTEL_4" data-partID="k4"><h2 data-text-align="center">IV.</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">I og II trer i kraft fra den tid Kongen bestemmer og får anvendelse i saker der begjæringen om arrest m.v. kommer inn til retten etter ikrafttredelsen. Domstolloven § 146 annet ledd gjelder tilsvarende.</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">III trer i kraft straks.</article></section></main></body></html>