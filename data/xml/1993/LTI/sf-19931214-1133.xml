<!DOCTYPE html><html lang="no"><head><title>Forskrift om kvalifikasjoner for elektrofagfolk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">FOR-1993-12-14-1133</dd><dt class="dokid">DokumentID</dt><dd class="dokid">LTI/forskrift/1993-12-14-1133</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 20</dd><dt class="dateInForce">I kraft fra</dt><dd class="dateInForce">1994-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-07-10-1588</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4</li></ul></dd><dt class="dateOfPublication">Kunngjort</dt><dd class="dateOfPublication">1993-12-23</dd><dt class="title">Tittel</dt><dd class="title">Forskrift om kvalifikasjoner for elektrofagfolk.</dd><dt class="miscInformation">Annet om dokumentet</dt><dd class="miscInformation">Fastsatt av Elektrisitetstilsynet 14. desember 1993 med hjemmel i lov av 24. mai 1929 om tilsyn med elektriske anlegg og elektrisk utstyr.</dd><dt class="refid">RefID</dt><dd class="refid">forskrift/1993-12-14-1133</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om kvalifikasjoner for elektrofagfolk.<ul class="tocSubUl"><li>Kapittel I. Innledende bestemmelser.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Straffebestemmelser</li><li>§ 5. Ikrafttredelse m.v.</li></ul></li><li>Kapittel II. Alminnelige bestemmelser.<ul class="tocSubUl"><li>§ 6. Tilsynsmyndighet</li><li>§ 7. Pliktsubjekter – Plikt til å sørge for at kvalifikasjonskrav overholdes</li><li>§ 8. Dokumentasjon</li><li>§ 9. Avvik</li><li>§ 10. Klage</li></ul></li><li>Kapittel III. Spesielle bestemmelser om kvalifikasjoner for elektrofagfolk.<ul class="tocSubUl"><li>§ 11. Kvalifikasjoner for den som skal forestå utførelse og vedlikehold herunder reparasjon av elektriske anlegg</li><li>§ 12. Kvalifikasjoner for den som skal forestå drift og vedlikehold av elektriske anlegg</li><li>§ 13. Kvalifikasjoner for den som skal arbeide selvstendig med utførelse og reparasjon av elektriske anlegg</li><li>§ 14. Kvalifikasjoner for den som skal forestå utførelse av og selvstendig utføre reparasjon av elektriske utstyr</li><li>§ 15. Kvalifikasjoner for den som skal forestå og utføre reparasjon av fabrikkferdige apparatanlegg</li><li>§ 16. Kvalifikasjoner for den som skal forestå eller utføre offentlig kontroll av elektriske anlegg</li><li>§ 17. Kvalifikasjoner for elektrofagfolk med fagutdanning fra utlandet</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-12-14-1133" id="dokument"><h1>Forskrift om kvalifikasjoner for elektrofagfolk.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-12-14-1133/KAPITTEL_1" data-partID="k1"><h2>Kapittel I. Innledende bestemmelser.</h2><article class="legalArticle" data-lovdata-URL="LTI/forskrift/1993-12-14-1133/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften fastsetter minstekrav til kvalifikasjoner for den som skal drive eller delta i virksomhet i tilknytning til elektriske anlegg og elektrisk utstyr, med sikte på å utvikle, etablere og vedlikeholde forsvarlig elsikkerhet for liv og eiendom.</article></article><article class="legalArticle" data-lovdata-URL="LTI/forskrift/1993-12-14-1133/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften kommer til anvendelse ved planlegging, prosjektering, utførelse, drift og vedlikehold av elektriske anlegg, samt installasjon og reparasjon av elektrisk utstyr innenfor virkeområdet til lov av 24. mai 1929 om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/1993-12-14-1133/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1"><i>Elektrisk utstyr:</i> Gjenstander og materiell benyttet for produksjon, omforming, overføring, fordeling, bruk eller måling av elektrisk energi, dvs. maskiner, apparater, kabler, måleinstrumenter, beskyttelsesanordninger, installasjonsmateriell, bruksgjenstander, elektromekanisk utstyr m.v.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2"><i>Elektrofagarbeider:</i> Person med formell fagutdanning i henhold til lov om fagopplæring i arbeidslivet og som er kvalifisert til selvstendig å utføre og reparere elektriske anlegg og elektrisk utstyr.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3"><i>Elektroinstallatør:</i> Person som er kvalifisert til å forestå utførelse og vedlikehold herunder reparasjon av elektriske anlegg.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4"><i> Elsikkerhet:</i> Komplementært begrep til risiko relatert til elskade, brann, eksplosjon m.v. ved bruk av elektriske anlegg og elektrisk utstyr.</article><article class="legalP" data-absoluteaddress="/kapittel/1/paragraf/3/ledd/5/" id="kapittel-1-paragraf-3-ledd-5"><i> Elskade:</i> Direkte skade på liv og eiendom forårsaket av strømgjennomgang, lysbuepåvirkning m.v. ved feil på elektriske anlegg og elektrisk utstyr eller ved feil bruk av dette.</article><article class="legalP" data-absoluteaddress="/kapittel/1/paragraf/3/ledd/6/" id="kapittel-1-paragraf-3-ledd-6"><i> Fabrikkferdig apparatanlegg:</i> Prefabrikert anleggsdel utført i henhold til gjeldende forskrifter, og som er ferdigstillet i fabrikk eller installasjonsted av produsenten.</article><article class="legalP" data-absoluteaddress="/kapittel/1/paragraf/3/ledd/7/" id="kapittel-1-paragraf-3-ledd-7"><i>Forestå drift:</i> Å ha overordnet faglig ledelse, og å påse at elektriske anlegg planlegges, utføres og opereres på en slik måte at bestemmelser i forskrifter vedrørende meldinger og samtykker, teknisk utførelse, kvalifikasjoner og sikkerhetsprosedyrer er ivaretatt.</article><article class="legalP" data-absoluteaddress="/kapittel/1/paragraf/3/ledd/8/" id="kapittel-1-paragraf-3-ledd-8"><i>Forestå reparasjon av elektrisk utstyr:</i> Å ha overordnet faglig ledelse med ansvar for at elektrisk utstyr blir reparert i overenstemmelse med gjeldende forskrifter.</article><article class="legalP" data-absoluteaddress="/kapittel/1/paragraf/3/ledd/9/" id="kapittel-1-paragraf-3-ledd-9"><i>Forestå utførelse av elektriske anlegg:</i> Å ha overordnet faglig ledelse med ansvar for at elektriske anlegg blir utført i henhold til gjeldende forskrifter, herunder at det benyttes utstyr som tilfredstiller gjeldende bestemmelser om dokumentasjon og at det benyttes kvalifisert personell.</article><article class="legalP" data-absoluteaddress="/kapittel/1/paragraf/3/ledd/10/" id="kapittel-1-paragraf-3-ledd-10"><i>Forestå vedlikehold:</i> Å ha overordnet faglig ledelse, og å påse at vedlikehold planlegges og utføres slik at elektriske anlegg og elektrisk utstyr er i forskriftsmessig stand.</article><article class="legalP" data-absoluteaddress="/kapittel/1/paragraf/3/ledd/11/" id="kapittel-1-paragraf-3-ledd-11"><i>Pliktsubjekt:</i> Den forskriften direkte retter seg mot ved å pålegge plikter/gi rettigheter.</article><article class="legalP" data-absoluteaddress="/kapittel/1/paragraf/3/ledd/12/" id="kapittel-1-paragraf-3-ledd-12"><i>Reparasjon:</i> Fysisk inngrep i elektriske anlegg eller elektrisk utstyr for å utbedre skader eller slitasje slik at anlegg eller utstyr bringes i forskriftsmessig stand.</article><article class="legalP" data-absoluteaddress="/kapittel/1/paragraf/3/ledd/13/" id="kapittel-1-paragraf-3-ledd-13"><i>Utførelse av elektriske anlegg:</i> Forskriftsmessig montasje, sammenkopling, justering og regulering av elektrisk utstyr for bestemt(e) formål innenfor et gitt område eller sted.</article><article class="legalP" data-absoluteaddress="/kapittel/1/paragraf/3/ledd/14/" id="kapittel-1-paragraf-3-ledd-14"><i>Vedlikehold:</i> Rutinemessig stell og ettersyn for å hindre skader eller slitasje på elektriske anlegg eller elektrisk utstyr. Situasjonsbetinget feilsøking og reparasjon av elektriske anlegg eller elektrisk utstyr.</article></article><article class="legalArticle" data-lovdata-URL="LTI/forskrift/1993-12-14-1133/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Straffebestemmelser</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Overtredelse kan straffes med bøter i henhold til lov om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/1993-12-14-1133/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse m.v.</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/5/punkt/1/" id="kapittel-1-paragraf-5-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/5/punkt/1/ledd/1/" id="kapittel-1-paragraf-5-punkt-1-ledd-1">Denne forskrift trer i kraft 1. januar 1994.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/5/punkt/2/" id="kapittel-1-paragraf-5-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/5/punkt/2/ledd/1/" id="kapittel-1-paragraf-5-punkt-2-ledd-1">Elektrofagfolk som er i lovlig virksomhet ved ikrafttreden av denne forskrift kan fortsette slik virksomhet.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/5/punkt/3/" id="kapittel-1-paragraf-5-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/5/punkt/3/ledd/1/" id="kapittel-1-paragraf-5-punkt-3-ledd-1">Denne forskrift opphever forskrift om faglig utdanning for elektrofagfolk, fastsatt av Norges vassdrags- og energiverk 10. juli 1986 nr. 1588.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-12-14-1133/KAPITTEL_2" data-partID="k2"><h2>Kapittel II. Alminnelige bestemmelser.</h2><article class="legalArticle" data-lovdata-URL="LTI/forskrift/1993-12-14-1133/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynsmyndighet</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Elektrisitetstilsynet, eller den Elektrisitetstilsynet har bemyndiget, fører tilsyn med at bestemmelsene i denne forskrift eller om vedtak truffet i medhold av denne, blir overholdt.</article></article><article class="legalArticle" data-lovdata-URL="LTI/forskrift/1993-12-14-1133/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Pliktsubjekter – Plikt til å sørge for at kvalifikasjonskrav overholdes</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Eier og bruker av elektriske anlegg og elektrisk utstyr samt den som driver eller utøver virksomhet som omfattes av denne forskrift, jfr. § 2, plikter å sørge for at det benyttes personell som er kvalifisert til de oppgaver som skal utføres.</article></article><article class="legalArticle" data-lovdata-URL="LTI/forskrift/1993-12-14-1133/§8" data-name="§8" data-partID="§8" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Den som driver eller utøver virksomhet i henhold til disse forskrifter skal kunne dokumentere sine kvalifikasjoner i form av fagbrev, sertifikat e.l.</article></article><article class="legalArticle" data-lovdata-URL="LTI/forskrift/1993-12-14-1133/§9" data-name="§9" data-partID="§9" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Avvik</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Elektrisitetstilsynet kan gi avvik fra denne forskrift dersom særlige forhold tilsier dette. Avvik fra forskriftenes bestemmelser skal gis skriftlig.</article></article><article class="legalArticle" data-lovdata-URL="LTI/forskrift/1993-12-14-1133/§10" data-name="§10" data-partID="§10" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Enkeltvedtak truffet med hjemmel i denne forskrift kan påklages til det forvaltningsorgan som er nærmest overordnet det forvaltningsorgan som har truffet vedtaket, jfr. forvaltningsloven.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-12-14-1133/KAPITTEL_3" data-partID="k3"><h2>Kapittel III. Spesielle bestemmelser om kvalifikasjoner for elektrofagfolk.</h2><article class="legalArticle" data-lovdata-URL="LTI/forskrift/1993-12-14-1133/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kvalifikasjoner for den som skal forestå utførelse og vedlikehold herunder reparasjon av elektriske anlegg</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Den som skal forestå utførelse og vedlikehold herunder reparasjon av elektriske anlegg, skal ha formell teoretisk og praktisk elsikkerhetsutdanning som minst tilsvarer kravene til elektroinstallatør, og tilleggskompetanse som er relevant for de elektriske anlegg vedkommende skal forestå utførelse og vedlikehold av.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Elektrisitetstilsynet kan gi en person tillatelse til å forestå utførelse og vedlikehold herunder reparasjon av elektriske anlegg innenfor et begrenset virkefelt.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Den som skal forestå slik virksomhet skal være ansatt og ha sitt daglige virke i den bedrift som utøver virksomheten.</article></article><article class="legalArticle" data-lovdata-URL="LTI/forskrift/1993-12-14-1133/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kvalifikasjoner for den som skal forestå drift og vedlikehold av elektriske anlegg</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/punkt/1/" id="kapittel-3-paragraf-2-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/punkt/1/ledd/1/" id="kapittel-3-paragraf-2-punkt-1-ledd-1">Eier og bruker av elektriske anlegg og elektrisk utstyr skal påse at drift og vedlikehold av disse forestås av kvalifisert person.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/punkt/2/" id="kapittel-3-paragraf-2-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/punkt/2/ledd/1/" id="kapittel-3-paragraf-2-punkt-2-ledd-1">For elektriske anlegg med en viss kompleksitet, funksjon og størrelse, skal det etter Elektrisitetstilsynets nærmere bestemmelser, være utpekt en kvalifisert person som ansvarshavende for drift og vedlikehold. Den ansvarshavende skal, som en del av virksomhetens internkontrollsystem, ha et særlig ansvar for å påse at elektriske anlegg og bruken av disse til enhver tid tilfredstiller gjeldende bestemmelser.</article></article></li></ul></article><article class="legalArticle" data-lovdata-URL="LTI/forskrift/1993-12-14-1133/§13" data-name="§13" data-partID="§13" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kvalifikasjoner for den som skal arbeide selvstendig med utførelse og reparasjon av elektriske anlegg</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/3/punkt/1/" id="kapittel-3-paragraf-3-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/3/punkt/1/ledd/1/" id="kapittel-3-paragraf-3-punkt-1-ledd-1">Den som skal arbeide selvstendig med utførelse og reparasjon av elektriske anlegg, skal være elektrofagarbeider og ha formell fagutdanning omfattende elsikkerhet og nødvendig tilleggsopplæring innenfor aktuelle spesialområder. Den som skal arbeide selvstendig med utførelse og reparasjon av elektriske anlegg, skal stå under faglig ledelse av den som forestår arbeidet og være ansatt i samme virksomhet.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/3/punkt/2/" id="kapittel-3-paragraf-3-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/3/punkt/2/ledd/1/" id="kapittel-3-paragraf-3-punkt-2-ledd-1">Ikke-faglærte kan utføre mindre arbeider i forbindelse med egne elektriske anlegg dersom slikt arbeid utføres sikkerhetsmessig forsvarlig i henhold til egen veiledning utgitt av Elektrisitetstilsynet.</article></article></li></ul></article><article class="legalArticle" data-lovdata-URL="LTI/forskrift/1993-12-14-1133/§14" data-name="§14" data-partID="§14" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kvalifikasjoner for den som skal forestå utførelse av og selvstendig utføre reparasjon av elektriske utstyr</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/4/punkt/1/" id="kapittel-3-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/4/punkt/1/ledd/1/" id="kapittel-3-paragraf-4-punkt-1-ledd-1">Reparasjon av bruksapparater og annet utstyr for omsetning til ikke sakkyndige skal forestås og utføres av kvalifisert person i henhold til Elektrisitetstilsynets nærmere bestemmelser.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/4/punkt/2/" id="kapittel-3-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/4/punkt/2/ledd/1/" id="kapittel-3-paragraf-4-punkt-2-ledd-1">Reparasjon av elektrisk utstyr hvis bruk er forbundet med spesiell risiko skal forestås og utføres av kvalifisert person i henhold til Elektrisitetstilsynets nærmere bestemmelser og samtykke.</article></article></li></ul></article><article class="legalArticle" data-lovdata-URL="LTI/forskrift/1993-12-14-1133/§15" data-name="§15" data-partID="§15" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Kvalifikasjoner for den som skal forestå og utføre reparasjon av fabrikkferdige apparatanlegg</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Den som skal forestå og utføre reparasjon av fabrikkferdige apparatanlegg fra egen bedrift, skal kunne dokumentere nødvendige kvalifikasjoner.</article></article><article class="legalArticle" data-lovdata-URL="LTI/forskrift/1993-12-14-1133/§16" data-name="§16" data-partID="§16" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kvalifikasjoner for den som skal forestå eller utføre offentlig kontroll av elektriske anlegg</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Den som skal forestå eller utføre offentlig kontroll av elektriske anlegg i henhold til pålegg om stedlig eltilsyn skal ha samtykke fra Elektrisitetstilsynet.</article></article><article class="legalArticle" data-lovdata-URL="LTI/forskrift/1993-12-14-1133/§17" data-name="§17" data-partID="§17" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Kvalifikasjoner for elektrofagfolk med fagutdanning fra utlandet</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Vurdering av kvalifikasjoner for elektrofagfolk med utdanning fra utlandet skal være basert på prinsipper nedfelt i gjeldende internasjonale avtaler.</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Elektrisitetstilsynet kan gi nærmere bestemmelser for godkjenning for elektrofag utenom lov om fagopplæring i arbeidslivet.</article><article class="legalP" data-absoluteaddress="/kapittel/3/paragraf/7/ledd/3/" id="kapittel-3-paragraf-7-ledd-3">Vurdering av og godkjenning av utenlandsk fagutdanning for elektrofag under lov om fagopplæring i arbeidslivet, skal foretas av Rådet for fagopplæring i arbeidslivet.</article></article></section></main></body></html>