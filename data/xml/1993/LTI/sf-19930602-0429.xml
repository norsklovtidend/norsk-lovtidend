<!DOCTYPE html><html lang="no"><head><title>Forskrift om produksjonsavgift på elektrisk kraft.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:33</dd><dt class="legacyID">Datokode</dt><dd class="legacyID">FOR-1993-06-02-429</dd><dt class="dokid">DokumentID</dt><dd class="dokid">LTI/forskrift/1993-06-02-429</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 9</dd><dt class="dateInForce">I kraft fra</dt><dd class="dateInForce">1993-06-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-01-08-3</li></ul></dd><dt class="dateOfPublication">Kunngjort</dt><dd class="dateOfPublication">1993-06-30</dd><dt class="title">Tittel</dt><dd class="title">Forskrift om produksjonsavgift på elektrisk kraft.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 2. juni 1993 med hjemmel i lov av 8. januar 1993 nr. 3 om produksjonsavgift på elektrisk kraft og Stortingets avgiftsvedtak.</dd><dt class="refid">RefID</dt><dd class="refid">forskrift/1993-06-02-429</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om produksjonsavgift på elektrisk kraft.<ul class="tocSubUl"><li>§ 1. Avgiftspliktens omfang</li><li>§ 2. Avgiftsgrunnlag/-beregning</li><li>§ 3. Ansvar for avgiften</li><li>§ 4. Oppgave- og betalingsfrist</li><li>§ 5. Tidsfrister</li><li>§ 6. Renteberegning</li><li>§ 7. Kontroll</li><li>§ 8. Taushetsplikt</li><li>§ 9. Utfyllende bestemmelser</li><li>§ 10. Ikrafttreden og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1993-06-02-429" id="dokument"><h1>Forskrift om produksjonsavgift på elektrisk kraft.</h1><article class="legalArticle" data-lovdata-URL="LTI/forskrift/1993-06-02-429/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgiftspliktens omfang</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder produksjonsavgift på elektrisk kraft produsert i vannkraftverk som har produksjon i det året som omfattes av Stortingets avgiftsvedtak (avgiftsåret).</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kraftverk med generatorer som i avgiftsåret har en samlet merkeytelse under 1.500 kVA, er fritatt for avgift.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Tolldistriktssjefen i vedkommende tolldistrikt (senere kalt tolldistriktssjefen) fastsetter hva som skal regnes som samme kraftverk eller et nytt kraftverk. Vedtak treffes etter innhentet uttalelse fra Nærings- og energidepartementet.</article></article><article class="legalArticle" data-lovdata-URL="LTI/forskrift/1993-06-02-429/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftsgrunnlag/-beregning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Avgiften beregnes på grunnlag av faktisk produksjon i grunnlagsperioden (jf. Stortingets avgiftsvedtak), målt ved kraftverkets apparatanlegg for utgående ledninger og kraften opptransformert maksimalt en gang. Kraft som i grunnlagsperioden er medgått til pumping av vann til ovenforliggende magasin, inngår ikke i avgiftsgrunnlaget.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dersom produksjonstallene ikke kan dokumenteres på tilfredstillende måte, fastsetter tolldistriktssjefen avgiftsgrunnlaget. Til grunn for fastsettelsen kan legges de opplysninger som er registrert hos Statnett (tidligere Samkjøringen av kraftverkene i Norge).</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Avgiftsgrunnlaget avrundes nedover til nærmeste 1.000 kWh.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Dersom produksjonen i avgiftsåret er vesentlig redusert i forhold til grunnlagsperioden, kan tolldistriktssjefen sette ned avgiftsgrunnlaget. Vedtak treffes etter innhentet uttalelse fra Nærings- og energidepartementet.</article></article><article class="legalArticle" data-lovdata-URL="LTI/forskrift/1993-06-02-429/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar for avgiften</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Avgiftsplikten påhviler det enkelte kraftverks eier eller den som er berettiget til uttak av kraften.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom kraftverkets eierform er sameie, påhviler avgiftsplikten hver enkelt sameier i forhold til den produksjonsandel han er berettiget til pr. 1. januar i avgiftsåret.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Den som er berettiget til produksjonen eller en andel av denne uten å være eier, er pliktig til å betale avgift av den produksjonen han er berettiget til pr. 1. januar i avgiftsåret.</article></article><article class="legalArticle" data-lovdata-URL="LTI/forskrift/1993-06-02-429/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppgave- og betalingsfrist</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den avgiftspliktige skal sende oppgave over skyldig avgift for samtlige kraftverk hvor han har eierandeler eller er berettiget til uttak av kraften. Oppgave sendes for hvert år ved første termins forfall. Oppgaven sendes til tolldistriktssjefen i det tolldistrikt hvor den avgiftspliktige er hjemmehørende.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Oppgaven gis på skjema fastsatt av Toll- og avgiftsdirektoratet (senere kalt direktoratet), og skal være undertegnet av den avgiftspliktige eller en som kan forplikte vedkommende.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Avgiften kreves opp i fire like store terminer med forfall 20. februar, 20. mai, 20. august og 20. november.</article></article><article class="legalArticle" data-lovdata-URL="LTI/forskrift/1993-06-02-429/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tidsfrister</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Avgiften anses betalt i rett tid når innbetalingen er stemplet av bank, postkontor eller tollkasserer eller sending til tollkasserer/direktoratet med betaling er poststemplet innen utløpet av betalingsfristen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom en frist utløper på lørdag, søndag eller hellig-/høytidsdag, utskytes fristen til nærmeste virkedag som ikke er lørdag.</article></article><article class="legalArticle" data-lovdata-URL="LTI/forskrift/1993-06-02-429/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Renteberegning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For avgift som ikke er betalt ved forfall, betales renter med 1,5 % pr. måned eller del av måned. Renter beregnes ikke når grunnlaget for renteberegningen er under kr. 200,-.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Ved renteberegning avrundes avgiftsbeløpet nedover til nærmeste 100 kroner. Rentebeløp under kr. 50,- oppkreves ikke.</article></article><article class="legalArticle" data-lovdata-URL="LTI/forskrift/1993-06-02-429/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tjenestemenn i direktoratet og tollvesenet skal i kontrolløyemed når som helst ha adgang til å foreta ettersyn på den avgiftspliktiges produksjons- og forretningssteder og rom i forbindelse med disse.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">De kan til enhver tid kreve seg forelagt eller sendt inn virksomhetens regnskaper med bilag til gjennomsyn. Kontrollmyndighetene har videre rett til i kontrolløyemed å foreta undersøkelser i produksjons- og forretningslokaler og regnskapsbøker med bilag hos enhver som produserer elektrisk kraft, selv om vedkommende ikke driver avgiftspliktig virksomhet.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Eiere av og ansatte i virksomheten plikter å yte de nevnte tjenestemenn den nødvendige hjelp og veiledning.</article></article><article class="legalArticle" data-lovdata-URL="LTI/forskrift/1993-06-02-429/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Enhver som innehar offentlige verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, og formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Bestemmelsene i første ledd er ikke til hinder for at opplysningene kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysninger gis og departementet samtykker i dette.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Den som mottar opplysninger i medhold av annet ledd har selv taushetsplikt om disse.</article></article><article class="legalArticle" data-lovdata-URL="LTI/forskrift/1993-06-02-429/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Spørsmål om avgiftspliktens omfang forelegges direktoratet. Direktoratet kan gi nærmere bestemmelser til presisering, utfylling og gjennomføring av forskriften, herunder beregning, tilbakebetaling og kontroll m.v.</article></article><article class="legalArticle" data-lovdata-URL="LTI/forskrift/1993-06-02-429/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden og overgangsbestemmelser</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskriften trer i kraft straks. Forskriften gjelder for avgift som påløper f.o.m. 1. januar 1993.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Avgiften for 1993 kreves opp i to terminer med forfall 20. august 1993 og 22. november 1993.</article></article></main></body></html>