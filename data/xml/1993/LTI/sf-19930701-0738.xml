<!DOCTYPE html><html lang="no"><head><title>Forskrift om pristrekk for korn og oljefrø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1993-07-01-738</dd><dt class="dokid">DokumentID</dt><dd class="dokid">LTI/forskrift/1993-07-01-738</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 13</dd><dt class="dateInForce">I kraft fra</dt><dd class="dateInForce">1993-09-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-07-01-738</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1993-08-20</dd><dt class="title">Tittel</dt><dd class="title">Forskrift om pristrekk for korn og oljefrø.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. juli 1993 med hjemmel i Stortingsvedtak av 4. juni 1992, jfr. Innst.S.nr.180 (1991–1992) romertall II.</dd><dt class="refid">RefID</dt><dd class="refid">forskrift/1993-07-01-738</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pristrekk for korn og oljefrø.<ul class="tocSubUl"><li>§ 1. Formål</li><li>§ 2. Hva trekket omfatter</li><li>§ 3. Foreløpig trekksats</li><li>§ 4. Endelig pristrekk</li><li>§ 5. Utvalg</li><li>§ 6. Regnskap</li><li>§ 7. Unntak</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-07-01-738" id="dokument"><h1>Forskrift om pristrekk for korn og oljefrø.</h1><article class="legalArticle" data-lovdata-URL="LTI/forskrift/1993-07-01-738/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Pristrekket har som formål å avgrense den garanterte pris på korn og oljefrø til å gjelde det kvantum som omsettes til kraftfôr til husdyr og til matmel i det enkelte kornår. Pristrekk for fôrkorn og oljefrø skal dekke de kostnader, inkludert pristap ved eksport, som påløper ved at det dyrkes mer norsk fôrhvete, fôrrug, bygg, havre og oljefrø enn det som kan benyttes i innenlandsk kraftfôrforbruk i det enkelte kornår. Korn som anvendes til produksjon av kraftfôr til pelsdyr og oppdrettsfisk skal ikke inngå i forbruket.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Pristrekk for mathvete og matrug skal dekke de ekstra kostnader som påløper ved at det dyrkes mer norsk mathvete og matrug enn det som kan benyttes i norsk matmel i det enkelte kornår.</article></article><article class="legalArticle" data-lovdata-URL="LTI/forskrift/1993-07-01-738/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hva trekket omfatter</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Pristrekket for fôrkorn og oljefrø omfatter all bygg, havre, hvete og rug til fôrkornpris og oljefrø som leveres for salg til Statkorn.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Pristrekk for mathvete og matrug omfatter all hvete og rug som Statkorn avregner til matkornpris til produsent. Alt korn dyrket på kontrakt, utenom såkorn omfattes av denne forskrift.</article></article><article class="legalArticle" data-lovdata-URL="LTI/forskrift/1993-07-01-738/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Foreløpig trekksats</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Foreløpig trekksats fastsettes av Statkorn etter forslag fra Utvalget for trekkordningen (jfr. § 5) innen 10. august i det aktuelle kornår.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Trekksatsen fastsettes på grunnlag av forventet overskudd av fôrkorn, oljefrø, matkorn og forventet pristap ved den alternative anvendelse. Trekksatsen skal også dekke alle kostnader knyttet til mottak, lagring, transport, utlevering og finanskostnader for overskudskvantaene.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det kan ved beregning av foreløpige trekksatser tas hensyn til tidligere opparbeidede overskudd/underskudd i regnskapet for ordningen (jfr. § 6). Produsenten belastes etter foreløpig trekksats for levert kvantum omregnet til 15% vanninnhold for korn og 8% vanninnhold for oljefrø.</article></article><article class="legalArticle" data-lovdata-URL="LTI/forskrift/1993-07-01-738/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Endelig pristrekk</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Endelig pristrekk beregnes etter kornårets slutt på grunnlag av faktisk overskuddskvantum, faktisk pristap ved den alternative anvendelse og de faktiske kostnader knyttet til overskuddskvantaene.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Endelig pristrekk fastsettes av Statkorn etter forslag fra Utvalget for trekkordningen. For lavt foreløpig trekk medfører automatisk nytt trekk neste kornår, dersom beløpet ikke kan dekkes av tidligere inntrukne, ikke benyttede trekkmidler. For høyt foreløpig trekk kan etter vedtak i Utvalget tilbakebetales til produsentene eller overføres i ny regning.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dersom det på et tidspunkt før kornårets slutt er helt klart at trekk ikke er nødvendig, kan Statkorn etter forslag fra Utvalget stanse trekket og iverksette tilbakebetaling av allerede trukket beløp.</article></article><article class="legalArticle" data-lovdata-URL="LTI/forskrift/1993-07-01-738/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utvalg</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det oppnevnes et eget utvalg for trekkordningen. Utvalget skal ha følgende oppgaver:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">å kontrollere regnskap og beregningsgrunnlag vedrørende trekkordningen.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">å være rådgivende overfor Statkorn i saker som Statkorn avgjør.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">å ta beslutninger i saker som vedrører disponering av eventuelle overskudd i trekkordningen.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Utvalget oppnevnes for en periode på 4 år og skal bestå av 4 medlemmer. Utvalget sammensettes med en representant fra Norges Bondelag, en – fra Norsk Bonde- og Småbrukarlag og to representanter fra staten, men slik at jordbruksorganisasjonene har lederen. I saker der utvalget har beslutningsmyndighet har lederen dobbeltstemme ved stemmelikhet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Utvalget oppnevnes av Landbruksdepartementet etter samråd med Norges Bondelag og Norsk Bonde- og Småbrukarlag. Statkorn er sekretariat for utvalget.</article></article><article class="legalArticle" data-lovdata-URL="LTI/forskrift/1993-07-01-738/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Regnskap</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det skal føres eget regnskap for trekkordningen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Regnskapet godskrives midler ved trekk, og belastes pristap og kostnader ved anvendelse av korn til formål som medfører behov for trekkmidler. Midlene forvaltes av Statkorn og positiv/negativ saldo som overføres mellom kornår skal renteberegnes etter den til enhver tid gjeldende debet/kredit-rente på Statkorns kassakreditter.</article></article><article class="legalArticle" data-lovdata-URL="LTI/forskrift/1993-07-01-738/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom særskilte forhold tilsier det, kan Landbruksdepartementet gjøre unntak fra bestemmelsene i disse forskrifter.</article></article><article class="legalArticle" data-lovdata-URL="LTI/forskrift/1993-07-01-738/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriftene gjelder fra 1. juli 1993. Fra samme dato oppheves forskrift av 1. august 1992 om pristrekk for korn og oljefrø.</article></article></main></body></html>