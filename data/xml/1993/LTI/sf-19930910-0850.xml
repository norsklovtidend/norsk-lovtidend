<!DOCTYPE html><html lang="no"><head><title>Tjenesteordning for proster.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:55</dd><dt class="legacyID">Datokode</dt><dd class="legacyID">FOR-1993-09-10-850</dd><dt class="dokid">DokumentID</dt><dd class="dokid">LTI/forskrift/1993-09-10-850</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 15</dd><dt class="dateInForce">I kraft fra</dt><dd class="dateInForce">1993-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§16</li></ul></dd><dt class="dateOfPublication">Kunngjort</dt><dd class="dateOfPublication">1993-10-01</dd><dt class="title">Tittel</dt><dd class="title">Tjenesteordning for proster.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 10. september 1993 med hjemmel i Grunnloven 17. mai 1814 § 16. Fremmet av Kirke-, utdannings- og forskningsdepartementet.</dd><dt class="refid">RefID</dt><dd class="refid">forskrift/1993-09-10-850</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Tjenesteordning for proster.<ul class="tocSubUl"><li>I. Ansvarsområde.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li><li>II. Prostebesøk.<ul class="tocSubUl"><li>§ 8.</li></ul></li><li>III. Øvrige enkeltgjøremål.<ul class="tocSubUl"><li>§ 9. Prosten</li><li>§ 10.</li></ul></li><li>IV. Tjenestevilkår.<ul class="tocSubUl"><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-09-10-850" id="dokument"><h1>Tjenesteordning for proster.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-09-10-850/KAPITTEL_1" data-partID="k1"><h2>I. Ansvarsområde.</h2><article class="legalArticle" data-lovdata-URL="LTI/forskrift/1993-09-10-850/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Prosten er biskopens medhjelper og øverste geistlige leder innen prostiet, og skal se til at kirkelig ansatte og organer i prostiet utfører sitt arbeid i samsvar med de kirkelige ordninger.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Prosten skal sette seg godt inn i det kirkelige lov- og regelverk og i gjeldende regler for statsforvaltningen generelt.</article></article><article class="legalArticle" data-lovdata-URL="LTI/forskrift/1993-09-10-850/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Prosten skal arbeide for gode kollegaforhold og et godt åndelig fellesskap mellom de kirkelig ansatte i prostiet, stimulere til studier og etterutdanning og bistå kirkelige tjenestemenn og organer med faglig veiledning og råd og støtte.</article></article><article class="legalArticle" data-lovdata-URL="LTI/forskrift/1993-09-10-850/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Prosten utfører de gjøremål som pålegges ved lov eller bestemmelser av Kongen eller departementet eller ved oppdrag av biskopen. Prosten gir uttalelse i saker som gjelder forhold i prostiet og etter anmodning av høyere myndighet også i saker som gjelder bispedømmet eller hele Den norske kirke.</article></article><article class="legalArticle" data-lovdata-URL="LTI/forskrift/1993-09-10-850/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Prosten har biskopen som nærmeste overordnede. Prosten er nærmeste overordnede for prostiets sokneprester.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Prosten er administrativ mellominstans mellom prostiets sokneprester og høyere myndighet. Prosten er også administrativ mellominstans mellom prostiets menighetsråd/fellesråd og stiftsdireksjonen. I saker der prosten er mellominstans, skal prosten gi påtegning ved videresending til høyere myndighet.</article></article><article class="legalArticle" data-lovdata-URL="LTI/forskrift/1993-09-10-850/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Prosten skal holdes orientert om de kirkelig ansattes arbeidsforhold, og når det er ønskelig bistå med tilrettelegging av arbeidsplan for sokneprester, eventuelt også for kapellaner og kateketer når soknepresten ber om det. Oppstår uenighet i et prestegjeld om arbeidsfordeling o.l. skal prosten ha samtale med partene før saken eventuelt forelegges høyere myndighet.</article></article><article class="legalArticle" data-lovdata-URL="LTI/forskrift/1993-09-10-850/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Prosten har rett til uten stemmerett å ta del i menighetsmøter og menighetsrådsmøter/fellesrådsmøter i prostiet.</article></article><article class="legalArticle" data-lovdata-URL="LTI/forskrift/1993-09-10-850/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Prosten skal fremme og støtte fellestiltak av prostiets menigheter, og er medlem av prostirådet, der hvor slikt er opprettet.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-09-10-850/KAPITTEL_2" data-partID="k2"><h2>II. Prostebesøk.</h2><article class="legalArticle" data-lovdata-URL="LTI/forskrift/1993-09-10-850/§8" data-name="§8" data-partID="§8" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Prosten skal foreta et årlig prostebesøk i hvert prestegjeld i prostiet. Besøket skal styrke prostens kjennskap til prostiet og kontakt med prostiets prester, øvrige ansatte og menigheter. Prostebesøkene skal gjennomføres etter en plan som prosten utarbeider samlet for hele prostiet, etter at dag, tid og særlige elementer som skal inngå i prostebesøket er avtalt med den enkelte sokneprest. Planen oversendes prostiets sokneprester og biskopen innen utløpet av februar måned hvert år, dersom ikke annet er avtalt med biskopen.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Prostebesøket skal alltid omfatte medarbeidersamtale med soknepresten. I en slik gjensidig forberedt samtale vil sokneprestens totale arbeidssituasjon stå sentralt, dvs arbeidsområder, arbeidsoppgaver, arbeidsmiljø og mulighet for faglig og personlig utvikling.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">I tillegg kan ett eller flere andre elementer inngå i besøket, f.eks. samtaler med øvrige prester, samtaler med andre kirkelig ansatte, møte med menighetsråd/fellesråd, befaring av kirke og/eller kirkegård, befaring av prestekontor, eller andre elementer ut fra aktuelle behov, ut fra avtale med biskopen (jf. § 9 bokstav a) om visitas) eller i samsvar med planer i de enkelte bispedømmer. Ved å variere elementene i prostebesøket fra år til år, vil prosten kunne benytte prostebesøksordningen til å skaffe seg bred oversikt over situasjonen i prostiet for de områder der prosten er gitt et særlig ansvar.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Prostebesøk skal normalt foretas en hverdag, men kan også knyttes til en søndagsgudstjeneste.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Et prostebesøk skal ikke uten biskopens samtykke strekke seg ut over én dag.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-09-10-850/KAPITTEL_3" data-partID="k3"><h2>III. Øvrige enkeltgjøremål.</h2><article class="legalArticle" data-lovdata-URL="LTI/forskrift/1993-09-10-850/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Prosten</span></h3><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/punkt/1/" id="kapittel-3-paragraf-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/punkt/1/ledd/1/" id="kapittel-3-paragraf-1-punkt-1-ledd-1">deltar i forberedelse og gjennomføring av bispevisitaser og utfører de deler av visitasen som pålegges av biskopen, i samsvar med visitasreglement for Den norske kirke,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/punkt/2/" id="kapittel-3-paragraf-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/punkt/2/ledd/1/" id="kapittel-3-paragraf-1-punkt-2-ledd-1">medvirker ved vigsling av prest, kateket og soknediakon og ved kirkevigsler,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/punkt/3/" id="kapittel-3-paragraf-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/punkt/3/ledd/1/" id="kapittel-3-paragraf-1-punkt-3-ledd-1">foretar vigsling til fast kirkelig tjeneste som organist, klokker, menighetssekretær etc.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/punkt/4/" id="kapittel-3-paragraf-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/punkt/4/ledd/1/" id="kapittel-3-paragraf-1-punkt-4-ledd-1">innsetter menighetsprest, kateket og soknediakon, eller bemyndiger andre å gjøre det,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/1/punkt/5/" id="kapittel-3-paragraf-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/1/punkt/5/ledd/1/" id="kapittel-3-paragraf-1-punkt-5-ledd-1">innvier kirkegård eller bemyndiger annen prest å gjøre det,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/3/paragraf/1/punkt/6/" id="kapittel-3-paragraf-1-punkt-6"><span class="data-originalId">f)</span><article class="legalP" data-absoluteaddress="/kapittel/3/paragraf/1/punkt/6/ledd/1/" id="kapittel-3-paragraf-1-punkt-6-ledd-1">deltar i kirkejubileer, grunnstensnedleggelser og liknende spesielle anledninger i menighetene sammen med eller på vegne av biskopen,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/3/paragraf/1/punkt/7/" id="kapittel-3-paragraf-1-punkt-7"><span class="data-originalId">g)</span><article class="legalP" data-absoluteaddress="/kapittel/3/paragraf/1/punkt/7/ledd/1/" id="kapittel-3-paragraf-1-punkt-7-ledd-1">deltar i prostemøte og i medarbeidersamtale etter innkalling av eller avtale med biskopen,</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/3/paragraf/1/punkt/8/" id="kapittel-3-paragraf-1-punkt-8"><span class="data-originalId">h)</span><article class="legalP" data-absoluteaddress="/kapittel/3/paragraf/1/punkt/8/ledd/1/" id="kapittel-3-paragraf-1-punkt-8-ledd-1">deltar i bispedømmemøtet,</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/3/paragraf/1/punkt/9/" id="kapittel-3-paragraf-1-punkt-9"><span class="data-originalId">i)</span><article class="legalP" data-absoluteaddress="/kapittel/3/paragraf/1/punkt/9/ledd/1/" id="kapittel-3-paragraf-1-punkt-9-ledd-1">medvirker ved tilsetting av prest, kateket og soknediakon og ved bispeutnevninger etter gjeldende regler,</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/3/paragraf/1/punkt/10/" id="kapittel-3-paragraf-1-punkt-10"><span class="data-originalId">j)</span><article class="legalP" data-absoluteaddress="/kapittel/3/paragraf/1/punkt/10/ledd/1/" id="kapittel-3-paragraf-1-punkt-10-ledd-1">utferdiger for bispedømmerådet, når det er aktuelt, endelig forslag til instruks for den enkelte menighetsprest i prostiet, i samsvar med regler fastsatt i tjenesteordning for menighetsprester,</article></article></li><li data-li-identifier="k)" data-name="k)"><article class="listArticle" data-absoluteaddress="/kapittel/3/paragraf/1/punkt/11/" id="kapittel-3-paragraf-1-punkt-11"><span class="data-originalId">k)</span><article class="legalP" data-absoluteaddress="/kapittel/3/paragraf/1/punkt/11/ledd/1/" id="kapittel-3-paragraf-1-punkt-11-ledd-1">samordner prestens ferie og fridager etter gjeldende ordninger, og tilstår prestene velferdspermisjon etter reglene i Statens personalhåndbok,</article></article></li><li data-li-identifier="l)" data-name="l)"><article class="listArticle" data-absoluteaddress="/kapittel/3/paragraf/1/punkt/12/" id="kapittel-3-paragraf-1-punkt-12"><span class="data-originalId">l)</span><article class="legalP" data-absoluteaddress="/kapittel/3/paragraf/1/punkt/12/ledd/1/" id="kapittel-3-paragraf-1-punkt-12-ledd-1">treffer i den grad det er avtalt med biskopen bestemmelse om hvordan prestetjenesten skal tilpasses, når vikartjeneste eller styring av ledige stillinger ikke skjer ved prest som er heltidsansatt for vikariatet,</article></article></li><li data-li-identifier="m)" data-name="m)"><article class="listArticle" data-absoluteaddress="/kapittel/3/paragraf/1/punkt/13/" id="kapittel-3-paragraf-1-punkt-13"><span class="data-originalId">m)</span><article class="legalP" data-absoluteaddress="/kapittel/3/paragraf/1/punkt/13/ledd/1/" id="kapittel-3-paragraf-1-punkt-13-ledd-1">samtykker i at forsamlingslokaler nyttes og innvies som interimskirker i den tid det får med til å sette istand eller bygge en ny kirke eller kapell,</article></article></li><li data-li-identifier="n)" data-name="n)"><article class="listArticle" data-absoluteaddress="/kapittel/3/paragraf/1/punkt/14/" id="kapittel-3-paragraf-1-punkt-14"><span class="data-originalId">n)</span><article class="legalP" data-absoluteaddress="/kapittel/3/paragraf/1/punkt/14/ledd/1/" id="kapittel-3-paragraf-1-punkt-14-ledd-1">autoriserer kirkebøker og godkjenner menighetsrådenes møtebøker,</article></article></li><li data-li-identifier="o)" data-name="o)"><article class="listArticle" data-absoluteaddress="/kapittel/3/paragraf/1/punkt/15/" id="kapittel-3-paragraf-1-punkt-15"><span class="data-originalId">o)</span><article class="legalP" data-absoluteaddress="/kapittel/3/paragraf/1/punkt/15/ledd/1/" id="kapittel-3-paragraf-1-punkt-15-ledd-1">holder seg orientert om og følger opp saker som gjelder prostiets kirker og kirkegårder og uttaler seg i saker som angår disse.</article></article></li></ul></article><article class="legalArticle" data-lovdata-URL="LTI/forskrift/1993-09-10-850/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Prosten skal innen utløpet av januar hvert år sende biskopen innberetning om sin virksomhet foregående år og en kort melding om forholdene i prostiet.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-09-10-850/KAPITTEL_4" data-partID="k4"><h2>IV. Tjenestevilkår.</h2><article class="legalArticle" data-lovdata-URL="LTI/forskrift/1993-09-10-850/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Prostene er geistlige embetsmenn og er med hensyn til rettigheter og plikter undergitt de regler som gjelder for statens embetsmenn generelt og for den kirkelige forvaltning spesielt.</article></article><article class="legalArticle" data-lovdata-URL="LTI/forskrift/1993-09-10-850/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Prostens embetsdistrikt utgjør et prosti med utstrekning fastsatt av Kirke-, utdannings- og forskningsdepartementet.</article></article><article class="legalArticle" data-lovdata-URL="LTI/forskrift/1993-09-10-850/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Prosteembetet er forbundet med et sokneprestembete i prostiet og besettes ved utnevning av Kongen samtidig med dette. Prosten utnevnes på vilkår som er fastsatt i lov om offentlige tjenestemenn, og med plikt til å finne seg i endringer i gjøremål og embetsdistriktets utstrekning.</article></article><article class="legalArticle" data-lovdata-URL="LTI/forskrift/1993-09-10-850/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Prost som også er sokneprest ved en domkirkemenighet, er domprost. Domprosten er biskopens faste vikar.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Biskopen kan etter godkjenning av Kirke-, utdannings- og forskningsdepartementet bemyndige domprosten til å utføre embetshandlinger som tilligger biskopen.</article></article><article class="legalArticle" data-lovdata-URL="LTI/forskrift/1993-09-10-850/§15" data-name="§15" data-partID="§15" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Som prost kan utnevnes person som foruten å inneha de kvalifikasjoner som kreves for å bli tilsatt som sokneprest, også oppfyller vilkårene for å bli utnevnt til embetsmann, jf Grunnloven § 92.</article></article><article class="legalArticle" data-lovdata-URL="LTI/forskrift/1993-09-10-850/§16" data-name="§16" data-partID="§16" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Prosten innsettes i sine embeter av biskopen eller på dennes vegne av domprosten. Når begge har forfall, innsettes prosten av en av prostiets sokneprester etter avgjørelse av biskopen. Om nødvendig innsetter prosten seg selv. Innsettingen skjer ved en høymesse eller annen gudstjeneste.</article></article><article class="legalArticle" data-lovdata-URL="LTI/forskrift/1993-09-10-850/§17" data-name="§17" data-partID="§17" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Prosten lønnes etter statens lønnsregulativ og får særskilte godtgjøringer etter de regler og satser som gjelder til enhver tid. Prosten får etter gjeldende regler skyssgodtgjøring for reiser i forbindelse med de oppgaver som er nevnt i §§ 8 og 9 bokstavene a – h. Med forhåndsinnhentet samtykke fra biskopen kan det betales skyssgodtgjøring også for andre reiser i prostiet. Reiseregning sendes biskopen. Det gis godtgjøring for kontorhold etter gjeldende regler.</article></article><article class="legalArticle" data-lovdata-URL="LTI/forskrift/1993-09-10-850/§18" data-name="§18" data-partID="§18" data-absoluteaddress="/kapittel/4/paragraf/8/" id="kapittel-4-paragraf-8"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/8/ledd/1/" id="kapittel-4-paragraf-8-ledd-1">For det tilknyttede sokneprestembete gjelder tjenesteordningen for menighetsprester. Der hvor det er mer enn en prest kan Kirkedepartementet frita prosten for gjøremål som knytter seg til embetet som sokneprest og pålegge en kapellan å utføre disse, etter at biskopen og bispedømmerådet samt prestegjeldets menighetsråd og prester har uttalt seg om den foreslåtte ordning.</article><article class="legalP" data-absoluteaddress="/kapittel/4/paragraf/8/ledd/2/" id="kapittel-4-paragraf-8-ledd-2">Prostens vikar er en kapellan i det prestegjeld hvor prosten er sokneprest med mindre biskopen setter en av prostiets øvrige sokneprester til vikar for prosten.</article></article></section></main></body></html>