<!DOCTYPE html><html lang="no"><head><title>Forskrift om offentlige undersøkelser av luftfartsulykker og luftfartshendelser innen sivil luftfart.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:21</dd><dt class="legacyID">Datokode</dt><dd class="legacyID">FOR-1993-06-18-539</dd><dt class="dokid">DokumentID</dt><dd class="dokid">LTI/forskrift/1993-06-18-539</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 11</dd><dt class="dateInForce">I kraft fra</dt><dd class="dateInForce">1993-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-11-10-902</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1960-12-16-1/§164</li><li>lov/1960-12-16-1/§165</li><li>lov/1960-12-16-1/§214</li></ul></dd><dt class="dateOfPublication">Kunngjort</dt><dd class="dateOfPublication">1993-07-12</dd><dt class="title">Tittel</dt><dd class="title">Forskrift om offentlige undersøkelser av luftfartsulykker og luftfartshendelser innen sivil luftfart.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 18. juni 1993 med hjemmel i luftfartsloven av 16. desember 1960 nr. 1 § 164, § 165 fjerde ledd, første punktum og § 214. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1993-06-18-539</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlige undersøkelser av luftfartsulykker og luftfartshendelser innen sivil luftfart.<ul class="tocSubUl"><li>§ 1. Definisjoner</li><li>§ 2. Anvendelsesområde</li><li>§ 3. Undersøkelsens formål</li><li>§ 4. Når undersøkelse skal foretas</li><li>§ 5. Varsel om og rapportering av luftfartsulykke og luftfartshendelse</li><li>§ 6. Iverksettelse av undersøkelse</li><li>§ 7. Omfanget av undersøkelsen</li><li>§ 8. Internasjonale undersøkelser</li><li>§ 9. HSL's bemanning og organisasjon</li><li>§ 10. Sakkyndige</li><li>§ 11. Ugildhet</li><li>§ 12. Alminnelige regler om undersøkelsene</li><li>§ 13. Underretning m.m.</li><li>§ 14. Innkalling og avhør av vitner m.m.</li><li>§ 15. Bistand av advokat eller annen fullmektig</li><li>§ 16. Forholdet til andre offentlige myndigheter m.m.</li><li>§ 17. Taushetsplikt</li><li>§ 18. Saksdokumenters offentlighet</li><li>§ 19. Rapport og offentlighet</li><li>§ 20. Rapportering til ICAO</li><li>§ 21. Gjenopptagelse</li><li>§ 22. Andre oppgaver</li><li>§ 23. Nærmere forskrifter</li><li>§ 24. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-06-18-539" id="dokument"><h1>Forskrift om offentlige undersøkelser av luftfartsulykker og luftfartshendelser innen sivil luftfart.</h1><article class="legalArticle" data-lovdata-URL="LTI/forskrift/1993-06-18-539/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I denne forskrift betyr:</article><article class="defaultP"><i>Luftfartsulykke</i>: En begivenhet som inntreffer i forbindelse med bruken av et luftfartøy fra det tidspunkt en person går ombord i fartøyet med flyging som formål, til alle har forlatt fartøyet, såfremt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Noen avgår ved døden eller kommer alvorlig til skade som følge av:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/1/" id="paragraf-1-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/1/ledd/1/" id="paragraf-1-ledd-1-punkt-1-ledd-1-punkt-1-ledd-1">å være i luftfartøyet, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/2/" id="paragraf-1-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/2/ledd/1/" id="paragraf-1-ledd-1-punkt-1-ledd-1-punkt-2-ledd-1">ved direkte berøring med fartøyet eller noe som tilhører dette, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/3/" id="paragraf-1-ledd-1-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/3/ledd/1/" id="paragraf-1-ledd-1-punkt-1-ledd-1-punkt-3-ledd-1">å være direkte utsatt for virkninger av eksosstrømmen fra jetmotorer,</article></article></li></ul></article><article class="legalP" data-absoluteaddress="/paragraf/1/ledd/1/punkt/1/ledd/2/" id="paragraf-1-ledd-1-punkt-1-ledd-2">med mindre dødsfallet eller skaden skyldes naturlige årsaker, er selvpåført eller påført av andre personer, eller er påført en blindpassasjer som har gjemt seg på et sted som normalt ikke er tilgjengelig for passasjerer eller besetning; eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Luftfartøyet blir påført skader eller strukturelle feil som i betydelig grad nedsetter strukturens styrke eller fartøyets yteevne eller flygeegen skaper, og som normalt nødvendiggjør en større reparasjon eller utskifting av angjeldende del.</article><article class="legalP" data-absoluteaddress="/paragraf/1/ledd/1/punkt/2/ledd/2/" id="paragraf-1-ledd-1-punkt-2-ledd-2">Unntatt er motorsvikt eller -skade, såfremt skaden er begrenset til motoren, dens deksler eller komponenter. Unntatt er videre skade begrenset til propeller, rotorer, vingetipper, antenner, dekk, bremser, glatt kledning, små bulker eller hull i fartøyets hud; eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Fartøyet er savnet eller fullstendig utilgjengelig.</article></article></li></ul></article><article class="defaultP"><i>Luftfartshendelse</i>: En begivenhet som ikke er en ulykke, men som inntreffer i forbindelse med bruken av et luftfartøy, og som har eller vil kunne få innflytelse på sikkerheten ved luftfartsoperasjoner.</article><article class="defaultP"><i>Undersøkelsesmyndighet:</i> Havarikommisjonen for sivil luftfart (HSL)</article></article><article class="legalArticle" data-lovdata-URL="LTI/forskrift/1993-06-18-539/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Disse bestemmelser kommer bare til anvendelse ved luftfartsulykke og luftfartshendelse med sivilt luftfartøy.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det inngås en generell avtale mellom de militære myndigheter og HSL om undersøkelse av luftfartsulykke og -hendelse, hvor militære og sivile luftfartøy er innblandet.</article></article><article class="legalArticle" data-lovdata-URL="LTI/forskrift/1993-06-18-539/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Undersøkelsens formål</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Hensikten med en undersøkelse etter disse forskrifter skal være å utrede slike forhold som antas å ha betydning for forebyggelsen av luftfartsulykker og -hendelser. Undersøkelsen har ikke som formål å fordele skyld og ansvar.</article></article><article class="legalArticle" data-lovdata-URL="LTI/forskrift/1993-06-18-539/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Når undersøkelse skal foretas</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Luftfartsulykke innenfor norsk område skal undersøkes. Luftfartsulykke utenfor norsk område skal undersøkes når norsk registrert luftfartøy er innblandet og ingen annen stat er forpliktet til å foreta undersøkelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Luftfartshendelse innenfor norsk område skal undersøkes når HSL anser at det har vært alvorlig fare for ulykke eller det har inntruffet noe som tyder på vesentlige feil ved fartøyet eller dets operasjon eller i tilknytning til bakketjenesten. Når slik luftfartshendelse finner sted utenfor norsk område, skal den undersøkes dersom norsk registrert fartøy er innblandet og ingen annen stat er forpliktet til å foreta undersøkelse.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Samferdselsdepartementet kan pålegge HSL å foreta undersøkelse av en luftfartsulykke eller luftfartshendelse som faller utenfor rammen av disse bestemmelser og/eller internasjonale avtaler.</article></article><article class="legalArticle" data-lovdata-URL="LTI/forskrift/1993-06-18-539/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varsel om og rapportering av luftfartsulykke og luftfartshendelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når det er inntruffet en luftfartsulykke eller en luftfartshendelse skal Luftfartsverket, Hovedredningssentralen, politi eller annen berørt straks varsle HSL.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Denne bestemmelse gjør ingen innskrenkning i den varslings- og rapporteringsplikt som følger direkte av luftfartsloven med tilhørende forskrifter.</article></article><article class="legalArticle" data-lovdata-URL="LTI/forskrift/1993-06-18-539/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Iverksettelse av undersøkelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når melding om luftfartsulykke eller luftfartshendelse er mottatt av HSL, skal HSL straks iverksette tiltak som ivaretar en raskest mulig igangsetting av undersøkelsen.</article></article><article class="legalArticle" data-lovdata-URL="LTI/forskrift/1993-06-18-539/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Omfanget av undersøkelsen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">HSL avgjør selv omfanget av de undersøkelser som skal foretas, herunder vurdere undersøkelsens forventede flysikkerhetsmessige verdi i forhold til nødvendige ressurser, jfr § 3.</article></article><article class="legalArticle" data-lovdata-URL="LTI/forskrift/1993-06-18-539/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Internasjonale undersøkelser</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Innenfor sitt ansvarsområde kan HSL delegere undersøkelser som påhviler HSL helt eller delvis til utenlandsk undersøkelsesmyndighet. Likeledes kan HSL på anmodning helt eller delvis påta seg undersøkelser som påhviler utenlandsk undersøkelsesmyndighet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Representant for fremmed stat skal i det omfanget Norge gjennom internasjonale avtaler er forpliktet til det gis anledning til å delta ved norsk undersøkelse. Dersom forholdene tilsier det, kan også andre lands myndigheter gis anledning til å delta.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Tilsvarende gjelder for HSL's deltagelse ved andre staters undersøkelser når slik avtale foreligger.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Er det hensiktsmessig, bistår vedkommende utenriksstasjon med kontorhjelp og kontor når HSL deltar ved undersøkelse utenfor riket.</article></article><article class="legalArticle" data-lovdata-URL="LTI/forskrift/1993-06-18-539/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">HSL's bemanning og organisasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Departementet fastsetter HSL's organisasjon og bemanning og ansetter medarbeidere. Lederen ansettes for 6 år om gangen og må rette seg etter den instruks som til enhver tid gjelder for stillingen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Når saken antas å ha særlig stor allmenn interesse og omstendighetene tilsier behov for å gi undersøkelsen et mer utvidet formål enn det som er angitt i § 3, kan Kongen oppnevne en person med dommerkvalifikasjoner til å lede undersøkelsen.</article></article><article class="legalArticle" data-lovdata-URL="LTI/forskrift/1993-06-18-539/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sakkyndige</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">HSL kan benytte nødvendig sakkyndig bistand i forbindelse med utredningen av den enkelte sak.</article></article><article class="legalArticle" data-lovdata-URL="LTI/forskrift/1993-06-18-539/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ugildhet</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forvaltningslovens kapittel II gjelder tilsvarende for HSL.</article></article><article class="legalArticle" data-lovdata-URL="LTI/forskrift/1993-06-18-539/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Alminnelige regler om undersøkelsene</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">HSL skal sette igang en undersøkelse så snart som mulig og bringe den til avslutning uten ugrunnet opphold. HSL har i henhold til luftfartslovens § 165, annet ledd rett til å benytte privat grunn og kan kreve å få undersøke og ta i besittelse fartøy, vrakrester, dokumenter og andre ting i den utstrekning HSL trenger det for å kunne utføre sitt verv.</article></article><article class="legalArticle" data-lovdata-URL="LTI/forskrift/1993-06-18-539/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Underretning m.m.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Inntreffer luftfartsulykke eller en luftfartshendelse skal HSL underrette fartøyets eier, eventuelt dets bruker samt forsikreren og andre som saken angår, om undersøkelsen og om de rettigheter de har i henhold til luftfartslovens § 165. Disse har anledning til å fremlegge for HSL det som de finner relevant for undersøkelsens formål og for å ivareta sitt tarv.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Finner HSL at den vil granske en persons forhold, skal vedkommende, eller vedkommendes rettsetterfølger dersom denne på en eller annen måte kan være involvert i saken, underrettes om dette.</article></article><article class="legalArticle" data-lovdata-URL="LTI/forskrift/1993-06-18-539/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innkalling og avhør av vitner m.m.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Vitner innkalles på den måten som finnes mest hensiktsmessig.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Enhver som sitter inne med opplysninger om forhold som kan være av betydning for undersøkelsen, plikter på forlangende å gi dem til HSL.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Regelen om utvidet forklaringsplikt for HSL har ingen innvirkning på den rett til fritak fra forklaringsplikten som følger av straffe- og sivilprosessloven.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">HSL kan om nødvendig begjære et vitne avhørt av vedkommende domstol på stedet ved bevisopptak etter domstolsloven § 43 annet ledd.</article></article><article class="legalArticle" data-lovdata-URL="LTI/forskrift/1993-06-18-539/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bistand av advokat eller annen fullmektig</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Enhver som innkalles som vitne og andre som varsles etter § 13 har rett til å la seg bistå av advokat eller annen fullmektig.</article></article><article class="legalArticle" data-lovdata-URL="LTI/forskrift/1993-06-18-539/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forholdet til andre offentlige myndigheter m.m.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">HSL kan anmode om opplysninger og bistand fra andre offentlige myndigheter.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Etterforskes saken av politiet kan det anmode om bistand fra HSL i forbindelse med etterforskningen.</article></article><article class="legalArticle" data-lovdata-URL="LTI/forskrift/1993-06-18-539/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Forvaltningslovens regler om taushetsplikt gjelder for HSL's virksomhet. HSL kan også pålegge den som får/vil få kjennskap til andre forhold enn de som er beskyttet av taushetspliktreglene i forvaltningsloven, taushetsplikt inntil endelig rapport er avgitt.</article></article><article class="legalArticle" data-lovdata-URL="LTI/forskrift/1993-06-18-539/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Saksdokumenters offentlighet</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Forvaltningsloven og offentlighetsloven gjelder for retten til innsyn i HSL's dokumenter.</article></article><article class="legalArticle" data-lovdata-URL="LTI/forskrift/1993-06-18-539/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Rapport og offentlighet</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Utkast til rapport kan, dersom ikke særlige grunner taler mot det, forelegges de som er nevnt i § 13 til uttalelse slik at disse får anledning til å fremkomme med det de finner nødvendig for å ivareta sitt tarv.</article><article class="legalP" data-absoluteaddress="/paragraf/19/ledd/2/" id="paragraf-19-ledd-2">Når undersøkelsen er avsluttet, skal HSL straks offentliggjøre rapporten. Rapporten skal inneholde HSL's uttalelse om årsaksfaktorene til ulykken/ hendelsen og eventuelle tilrådninger om hvilke forhold som bør vurderes rettet på for å hindre nye tilfeller av samme eller lignende art.</article></article><article class="legalArticle" data-lovdata-URL="LTI/forskrift/1993-06-18-539/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Rapportering til ICAO</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">For rapportering av luftfartsulykker og luftfartshendelser til ICAO gjelder de av ICAO vedtatte rapporteringsbestemmelser som er bindende for Norge.</article></article><article class="legalArticle" data-lovdata-URL="LTI/forskrift/1993-06-18-539/§21" data-name="§21" data-partID="§21" data-absoluteaddress="/paragraf/21/" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Gjenopptagelse</span></h2><article class="legalP" data-absoluteaddress="/paragraf/21/ledd/1/" id="paragraf-21-ledd-1">HSL kan gjenoppta en avsluttet undersøkelse dersom det fremkommer nytt og vesentlig materiale i saken.</article></article><article class="legalArticle" data-lovdata-URL="LTI/forskrift/1993-06-18-539/§22" data-name="§22" data-partID="§22" data-absoluteaddress="/paragraf/22/" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Andre oppgaver</span></h2><article class="legalP" data-absoluteaddress="/paragraf/22/ledd/1/" id="paragraf-22-ledd-1">Samferdselsdepartementet kan etter samråd med HSL og Luftfartsverket pålegge HSL spesielle oppgaver som har generell flysikkerhetsmessig målsetting.</article></article><article class="legalArticle" data-lovdata-URL="LTI/forskrift/1993-06-18-539/§23" data-name="§23" data-partID="§23" data-absoluteaddress="/paragraf/23/" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Nærmere forskrifter</span></h2><article class="legalP" data-absoluteaddress="/paragraf/23/ledd/1/" id="paragraf-23-ledd-1">Samferdselsdepartementet kan gi nærmere forskrifter til utfylling og gjennomføring av disse bestemmelser.</article></article><article class="legalArticle" data-lovdata-URL="LTI/forskrift/1993-06-18-539/§24" data-name="§24" data-partID="§24" data-absoluteaddress="/paragraf/24/" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/24/ledd/1/" id="paragraf-24-ledd-1">Denne forskrift trer i kraft 1 juli 1993.</article><article class="legalP" data-absoluteaddress="/paragraf/24/ledd/2/" id="paragraf-24-ledd-2">Fra samme tidspunkt oppheves forskrift om offentlige undersøkelser av luftfartsulykker og luftfartshendelser fastsatt ved regjeringens res. av 10. november 1988 nr. 902.</article><article class="legalP" data-absoluteaddress="/paragraf/24/ledd/3/" id="paragraf-24-ledd-3">Dog slik at undersøkelser som er påbegynt før 30. juni 1993 skal sluttføres i henhold til de nevnte forskrifter.</article></article></main></body></html>