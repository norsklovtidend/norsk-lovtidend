<!DOCTYPE html><html lang="no"><head><title>Forskrift om utenlandske advokaters adgang til å yte rettshjelp i Norge og om utenlandsk utdannelse som grunnlag for norsk advokatbevilling m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1993-12-10-1123</dd><dt class="dokid">DokumentID</dt><dd class="dokid">LTI/forskrift/1993-12-10-1123</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 20</dd><dt class="dateInForce">I kraft fra</dt><dd class="dateInForce">1994-01-01 (EØS-avtalen)</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§218</li><li>lov/1915-08-13-5/§219</li><li>lov/1915-08-13-5/§235</li><li>lov/1915-08-13-6/§44</li><li>lov/1981-05-22-25/§95</li></ul></dd><dt class="dateOfPublication">Kunngjort</dt><dd class="dateOfPublication">1993-12-23</dd><dt class="title">Tittel</dt><dd class="title">Forskrift om utenlandske advokaters adgang til å yte rettshjelp i Norge og om utenlandsk utdannelse som grunnlag for norsk advokatbevilling m.v.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 10. desember 1993 med hjemmel i lov 13. august 1915 nr. 5 om domstolene (domstolloven) § 218 annet ledd nr. 5, § 219 femte ledd og § 235, lov 13. august 1915 nr. 6 om rettergangsmåten i tvistemål (tvistemålsloven) § 44 fjerde ledd femte punktum og lov 22. mai 1981 nr. 25 om rettergangsmåten i straffesaker (straffeprosessloven) § 95 tredje ledd annet punktum (slik disse lyder etter endringer ved lov 27. november 1992 nr. 113). Fremmet av Justis- og politidepartementet. Jf. EØS-avtalen vedlegg VII punkt 1 (Rdir 89/48/EØF) og punkt 2 (Rdir 77/249/EØF).</dd><dt class="refid">RefID</dt><dd class="refid">forskrift/1993-12-10-1123</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utenlandske advokaters adgang til å yte rettshjelp i Norge og om utenlandsk utdannelse som grunnlag for norsk advokatbevilling m.v.<ul class="tocSubUl"><li>Kap. I Individuell tillatelse til utenlandsk advokat til å yte rettshjelp i fremmed og internasjonal rett<ul class="tocSubUl"><li>§ 1-1.</li><li>§ 1-2.</li><li>§ 1-3.</li><li>§ 1-4.</li><li>§ 1-5.</li></ul></li><li>Kap. II Adgangen for advokat etablert i annen EØS-stat til å yte rettshjelp og herunder opptre for andre i rettergang i Norge<ul class="tocSubUl"><li>§ 2-1.</li><li>§ 2-2.</li><li>§ 2-3.</li><li>§ 2-4.</li><li>§ 2-5.</li><li>§ 2-6.</li></ul></li><li>Kap. III Godkjennelse av utenlandsk juridisk utdannelse som grunnlag for advokatbevilling m.v.<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li></ul></li><li>Kap. IV Ikrafttredelse<ul class="tocSubUl"><li>§ 4-1.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-12-10-1123" id="dokument"><h1>Forskrift om utenlandske advokaters adgang til å yte rettshjelp i Norge og om utenlandsk utdannelse som grunnlag for norsk advokatbevilling m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-12-10-1123/KAPITTEL_1" data-partID="k1"><h2>Kap. I Individuell tillatelse til utenlandsk advokat til å yte rettshjelp i fremmed og internasjonal rett</h2><article class="legalArticle" data-lovdata-URL="LTI/forskrift/1993-12-10-1123/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Utenlandske advokater kan av departementet gis tillatelse til å yte rettshjelp i fremmed og internasjonal rett. Vedkommende skal nytte sitt hjemlands yrkesbetegnelse med tillegg om nasjonalitet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Det kan stilles vilkår og begrensninger i tillatelsen.</article></article><article class="legalArticle" data-lovdata-URL="LTI/forskrift/1993-12-10-1123/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Den som vil utøve rettshjelpvirksomhet i medhold av tillatelse etter § 1-1 skal før virksomheten settes i gang og så lenge den pågår sørge for at sikkerhet for erstatningsansvar vedkommende kan pådra seg, er stilt i samsvar med forskrift av 20. november 1992 nr. 856 om sikkerhetsstillelse for advokater m.fl. kapittel II.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Det skal sendes melding til Justisdepartementet før virksomheten settes i gang og når virksomheten flyttes eller opphører.</article></article><article class="legalArticle" data-lovdata-URL="LTI/forskrift/1993-12-10-1123/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Den som yter rettshjelp i medhold av tillatelse etter § 1-1, dennes ansatte og andre hjelpere har plikt til å bevare taushet overfor uvedkommende om det de i forbindelse med rettshjelpvirksomheten får vite om noens personlige forhold eller drifts- og forretningsforhold. Dette gjelder ikke dersom ingen berettiget interesse tilsier taushet.</article></article><article class="legalArticle" data-lovdata-URL="LTI/forskrift/1993-12-10-1123/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Den som yter rettshjelp i medhold av tillatelse etter § 1-1 kan ikke yte rettshjelp under rettergang med mindre vedkommende har rett til å være prosessfullmektig eller forsvarer i medhold av lov eller etter særskilt tillatelse fra retten i den enkelte sak.</article></article><article class="legalArticle" data-lovdata-URL="LTI/forskrift/1993-12-10-1123/§1-5" data-name="§1-5" data-partID="§1-5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Departementet kan tilbakekalle tillatelser gitt i medhold av § 1-1 dersom vedkommende gjør seg skyldig i forhold som gjør vedkommende uskikket eller uverdig til å yte rettshjelp eller vedkommende overtrer vilkår eller begrensninger i medhold av § 1-1 annet ledd eller bestemmelse om sikkerhetsstillelse som nevnt i § 1-2.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Departementet underretter vedkommende myndighet i advokatens hjemland om avgjørelser i medhold av første ledd.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-12-10-1123/KAPITTEL_2" data-partID="k2"><h2>Kap. II Adgangen for advokat etablert i annen EØS-stat til å yte rettshjelp og herunder opptre for andre i rettergang i Norge</h2><article class="legalArticle" data-lovdata-URL="LTI/forskrift/1993-12-10-1123/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">EØS-advokat som er etablert i annen EØS-stat kan yte rettshjelp i Norge i samsvar med bestemmelsene i kapitlet her.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Med EØS-advokat menes i kapitlet her enhver person som har rett til å utøve virksomhet under en av følgende betegnelser:<table><tbody><tr><td data-text-align="left" data-vertical-align="top">Belgia:</td><td data-text-align="left" data-vertical-align="top">Avocat – Advocaat</td></tr><tr><td data-text-align="left" data-vertical-align="top">Danmark:</td><td data-text-align="left" data-vertical-align="top">Advokat</td></tr><tr><td data-text-align="left" data-vertical-align="top">Finland:</td><td data-text-align="left" data-vertical-align="top">Asianajaja/Advokat</td></tr><tr><td data-text-align="left" data-vertical-align="top">Tyskland:</td><td data-text-align="left" data-vertical-align="top">Rechtsanwalt</td></tr><tr><td data-text-align="left" data-vertical-align="top">Frankrike:</td><td data-text-align="left" data-vertical-align="top">Avocat</td></tr><tr><td data-text-align="left" data-vertical-align="top">Hellas:</td><td data-text-align="left" data-vertical-align="top">δικηγoρoσ (DIKIGOROS)</td></tr><tr><td data-text-align="left" data-vertical-align="top">Irland:</td><td data-text-align="left" data-vertical-align="top">Barrister</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Solicitor</td></tr><tr><td data-text-align="left" data-vertical-align="top">Island:</td><td data-text-align="left" data-vertical-align="top">Lögmaður</td></tr><tr><td data-text-align="left" data-vertical-align="top">Italia:</td><td data-text-align="left" data-vertical-align="top">Avvocato</td></tr><tr><td data-text-align="left" data-vertical-align="top">Liechtenstein:</td><td data-text-align="left" data-vertical-align="top">Rechtsanwalt</td></tr><tr><td data-text-align="left" data-vertical-align="top">Luxembourg:</td><td data-text-align="left" data-vertical-align="top">Avocat-avoué</td></tr><tr><td data-text-align="left" data-vertical-align="top">Nederland:</td><td data-text-align="left" data-vertical-align="top">Advocaat</td></tr><tr><td data-text-align="left" data-vertical-align="top">Portugal:</td><td data-text-align="left" data-vertical-align="top">Advogado</td></tr><tr><td data-text-align="left" data-vertical-align="top">Spania:</td><td data-text-align="left" data-vertical-align="top">Abogado</td></tr><tr><td data-text-align="left" data-vertical-align="top">Det forente Kongerike:</td><td data-text-align="left" data-vertical-align="top">Advocate</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Barrister</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Solicitor</td></tr><tr><td data-text-align="left" data-vertical-align="top">Sverige:</td><td data-text-align="left" data-vertical-align="top">Advokat</td></tr><tr><td data-text-align="left" data-vertical-align="top">Østerrike:</td><td data-text-align="left" data-vertical-align="top">Rechtsanwalt</td></tr></tbody></table></article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Med hjemland menes i kapitlet her den EØS-stat der vedkommende er etablert som EØS-advokat.</article></article><article class="legalArticle" data-lovdata-URL="LTI/forskrift/1993-12-10-1123/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Når EØS-advokat yter rettshjelp i Norge skal vedkommende bruke sin yrkesbetegnelse uttrykt på språket eller ett av språkene i sitt hjemland, med angivelse av den profesjonsorganisasjon han tilhører, eller den domstol der han har møterett i henhold til lovgivningen i hjemlandet.</article></article><article class="legalArticle" data-lovdata-URL="LTI/forskrift/1993-12-10-1123/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Norske myndigheter og domstoler kan kreve dokumentasjon for at vedkommende i sitt hjemland har rett til å utøve virksomhet som EØS-advokat.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Når slik dokumentasjon er krevet, har vedkommende ikke adgang til å yte rettshjelp i Norge før tilfredsstillende dokumentasjon er fremlagt, med mindre vedkommende myndighet eller domstol samtykker.</article></article><article class="legalArticle" data-lovdata-URL="LTI/forskrift/1993-12-10-1123/§2-4" data-name="§2-4" data-partID="§2-4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">EØS-advokat kan yte rettshjelp under rettergang og herunder opptre som prosessfullmektig eller forsvarer for norsk domstol. EØS-advokat kan også representere andre overfor norske offentlige myndigheter.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">I saker der det som prosessfullmektig eller forsvarer bare kan brukes advokat med møterett for Høyesterett, skal EØS-advokaten opptre i fellesskap med norsk advokat med møterett for Høyesterett.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Dersom EØS-advokaten ikke behersker norsk språk tilfredsstillende, må vedkommende i alle tilfelle opptre i fellesskap med norsk advokat under rettergang med mindre retten samtykker i at advokaten opptrer alene. Retten kan i andre særlige tilfelle sette som vilkår for at EØS-advokat kan opptre som prosessfullmektig eller forsvarer at vedkommende må opptre i fellesskap med norsk advokat. Tilsvarende gjelder ved opptreden overfor offentlige myndigheter.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Rettshjelp under rettergang og overfor offentlige myndigheter skal utøves etter de regler som er fastsatt for norske advokater.</article><article class="legalP" data-absoluteaddress="/kapittel/2/paragraf/4/ledd/5/" id="kapittel-2-paragraf-4-ledd-5">Retten kan ved kjennelse nedlegge forbud mot at EØS-advokat brukes som forsvarer eller prosessfullmektig dersom hensynet til rikets sikkerhet tilsier det.</article></article><article class="legalArticle" data-lovdata-URL="LTI/forskrift/1993-12-10-1123/§2-5" data-name="§2-5" data-partID="§2-5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">For EØS-advokatens tjenesteytelse i Norge gjelder reglene om god advokatskikk m.v. i rådsdirektiv av 22. mars 1977 med henblikk på å lette den faktiske adgang til å yte tjenester (77/249/EØF) artikkel 4 nr. 2 og 4, i EØS-tilpasset form, jf. EØS-avtalen vedlegg VII punkt 2.</article></article><article class="legalArticle" data-lovdata-URL="LTI/forskrift/1993-12-10-1123/§2-6" data-name="§2-6" data-partID="§2-6" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Bestemmelsene i domstolloven §§ 229 til 230 om tilbakekallelse, suspensjon og frakjennelse av advokatbevilling gjelder tilsvarende for retten for EØS-advokat til å yte rettshjelp i Norge.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Departementet underretter vedkommende myndighet i advokatens hjemland om avgjørelser i medhold av første ledd.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-12-10-1123/KAPITTEL_3" data-partID="k3"><h2>Kap. III Godkjennelse av utenlandsk juridisk utdannelse som grunnlag for advokatbevilling m.v.</h2><article class="legalArticle" data-lovdata-URL="LTI/forskrift/1993-12-10-1123/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Advokatbevilling kan utstedes til statsborger i EØS-stat uten at vilkårene i domstolloven § 219 første til fjerde ledd er oppfylt, dersom søkeren godtgjør tilsvarende rett i en annen EØS-stat. Med tilsvarende rett menes rett til å utøve virksomhet under en av de betegnelser som er nevnt i § 2-1 annet ledd. Retten må ikke være tilbakekalt eller fratatt vedkommende på annen måte.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Ved søknad om advokatbevilling etter første ledd kan det bestemmes at den del av yrkesutdannelsen som etter reglene i søkerens hjemland består i yrkespraksis, helt eller delvis anses gjennomgått ved arbeid som autorisert advokatfullmektig i Norge. Det kan settes som vilkår at krav om prosedyreerfaring i medhold av domstolloven § 219 tredje ledd skal være oppfylt. Det er et vilkår at kurs som nevnt i domstolloven § 219 fjerde ledd er gjennomført.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Søkeren må ha bestått en prøve i Norge som viser at vedkommende har tilstrekkelige kunnskaper i norsk rett. Departementet kan gi nærmere regler om prøvens innhold og vilkår for gjennomføringen. Departementet kan fastsette at det skal betales gebyr for avleggelse av slik prøve og fastsetter gebyrets størrelse. Søknad om bevilling etter første ledd sendes departementet før søkeren kan fremstille seg til prøven. Dersom vilkårene for øvrig er oppfylt utsteder departementet attest for at søkeren kan fremstille seg til prøven. Departementet kan bestemme at søkeren bare behøver å ta nærmere angitte deler av prøven.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">For øvrig gjelder bestemmelsene om krav til utdannelsen og de øvrige kvalifikasjoner og til den nødvendige dokumentasjon m.v. i EØS-avtalen vedlegg VII punkt 1, jf. rådsdirektiv av 21. desember 1988 om en generell ordning for godkjenning av diplomer for høyere yrkeskompetansegivende utdanning av minst tre års varighet (89/48/EØF) i EØS-tilpasset form. For søkere fra nordiske land gjelder alternativt kravene i overenskomst av 24. oktober 1990 mellom Danmark, Finland, Island, Norge og Sverige om nordisk arbeidsmarked for personer med yrkeskompetansegivende, høyere utdannelse av minst tre års varighet.</article></article><article class="legalArticle" data-lovdata-URL="LTI/forskrift/1993-12-10-1123/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det kan gis autorisasjon av advokatfullmektig som ikke har norsk juridisk embetseksamen dersom det godtgjøres at fullmektigen har tilsvarende utdannelse fra annen EØS-stat.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Bestemmelsene i § 3-1 fjerde ledd gjelder tilsvarende så langt de passer.</article></article><article class="legalArticle" data-lovdata-URL="LTI/forskrift/1993-12-10-1123/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">For andre tilfelle der domstolloven eller annen lov krever juridisk embetseksamen, kan juridisk utdannelse i utlandet godtas i den utstekning og på de vilkår som følger av EØS-avtalen vedlegg VII punkt 1, jf. rådsdirektiv av 21. desember 1988 om en generell ordning for godkjenning av diplomer for høyere yrkeskompetansegivende utdanning av minst tre års varighet (89/48/EØF) i EØS-tilpasset form, eller overenskomst av 24. oktober 1990 mellom Danmark, Finland, Island, Norge og Sverige om nordisk arbeidsmarked for personer med yrkeskompetansegivende, høyere utdannelse av minst tre års varighet.</article></article><article class="legalArticle" data-lovdata-URL="LTI/forskrift/1993-12-10-1123/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Søknad om advokatbevilling etter § 3-1, om autorisasjon av advokatfullmektig etter § 3-2 og om godkjennelse etter § 3-3 avgjøres av departementet.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Søknad og vedlegg som ikke er utferdiget på norsk, dansk eller svensk skal ledsages av oversettelse til norsk utført eller bekreftet av statsautorisert translatør.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Søknader skal avgjøres senest innen fire måneder etter at alle nødvendige dokumenter er fremlagt. For så vidt gjelder søknad om bevilling etter § 3-1 gjelder dette avgjørelser om attest som nevnt i § 3-1 tredje ledd.</article><article class="legalP" data-absoluteaddress="/kapittel/3/paragraf/4/ledd/4/" id="kapittel-3-paragraf-4-ledd-4">Departementets avgjørelse kan påklages til Kongen i statsråd. Klagefristen er tre uker.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-12-10-1123/KAPITTEL_4" data-partID="k4"><h2>Kap. IV Ikrafttredelse</h2><article class="legalArticle" data-lovdata-URL="LTI/forskrift/1993-12-10-1123/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Forskriften her trer i kraft fra den tid EØS-avtalen trer i kraft for Norge.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Bestemmelsene i kapittel III om anvendelse av reglene i nordiske overenskomst av 24. oktober 1990 mellom Danmark, Finland, Island, Norge og Sverige om nordisk arbeidsmarked for personer med yrkeskompetansegivende, høyere utdannelse av minst tre års varighet får anvendelse fra den tid overenskomsten trer i kraft.</article></article></section></main></body></html>