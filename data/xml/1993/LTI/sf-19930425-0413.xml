<!DOCTYPE html><html lang="no"><head><title>Forskrift for tilskott til organisert beitebruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:07</dd><dt class="legacyID">Datokode</dt><dd class="legacyID">FOR-1993-04-25-413</dd><dt class="dokid">DokumentID</dt><dd class="dokid">LTI/forskrift/1993-04-25-413</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 9</dd><dt class="dateInForce">I kraft fra</dt><dd class="dateInForce">1993-07-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1993-06-30</dd><dt class="title">Tittel</dt><dd class="title">Forskrift for tilskott til organisert beitebruk.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 25. april 1993 i medhald av jordbruksoppgjeret og med heimel i Grunnlova av 17. mai 1815 § 75 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1993-04-25-413</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskott til organisert beitebruk.<ul class="tocSubUl"><li>§ 1. Formål</li><li>§ 2. Avgrensning</li><li>§ 3. Administrasjon</li><li>§ 4. Utval i fylka</li><li>§ 5. Beitelag</li><li>§ 6. Godkjenning av lag</li><li>§ 7. Tilskott til drift av beitelaget</li><li>§ 8. Tilskott til investeringar og ymse tiltak</li><li>§ 9. Utbetaling av tilskott</li><li>§ 10. Kontroll</li><li>§ 11. Dispensasjon</li><li>§ 12. Klage</li><li>§ 13. Iverksetting</li></ul></li></ul></dd></dl></header><main class="documentBody" data-lovdata-URL="LTI/forskrift/1993-04-25-413" id="dokument"><h1>Forskrift for tilskott til organisert beitebruk.</h1><article class="legalArticle" data-lovdata-URL="LTI/forskrift/1993-04-25-413/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med ordninga er å leggje tilhøva til rette for best mogleg utnytting av beite i utmark, redusere tap av dyr på beite ved aktiv innsats med organisert tilsyn, organisert sanking av beitedyr og gjennomføring av andre målretta tiltak i beitefelt.</article></article><article class="legalArticle" data-lovdata-URL="LTI/forskrift/1993-04-25-413/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott til organisert beitebruk gjeld sau, geit og storfe i den tida dyra beiter i utmark.</article></article><article class="legalArticle" data-lovdata-URL="LTI/forskrift/1993-04-25-413/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Administrasjon</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ordninga med tilskott til organisert beitebruk blir på sentralplanet administrert av Styret for Tiltaksfond for småfe og fjørfe m.m.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">På fylkesplanet blir ordninga administrert av Landbruksavdelinga hos fylkesmannen.</article></article><article class="legalArticle" data-lovdata-URL="LTI/forskrift/1993-04-25-413/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utval i fylka</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Landbruksavdelinga hos fylkesmannen skal oppnemne rådgjevande utval for organisert beitebruk i fylket. Utvalet skal ha 4 medlemmer med personlege vararepresentantar oppnemnt for ein periode på 4 år. To av medlemmene med vararepresentantar skal oppnemnast etter forslag av Norsk sau- og geitalslag i fylket. Landbruksavdelinga hos fylkesmannen oppnemner leiar i utvalet. Sekretariatet skal leggjast til Landbruksavdelinga hos fylkesmannen, seksjon Jord.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Styret for Tiltaksfondet fastset etter at Landbruksavdelinga hos fylkesmannen har fremma forslag, budsjett for utvala i fylka.</article></article><article class="legalArticle" data-lovdata-URL="LTI/forskrift/1993-04-25-413/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beitelag</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er eit vilkår for å få tilskott at husdyreigarane er organisert i beitelag med eigne lagslovar. Dette gjeld for alle dei tre husdyrslaga. Laga kan vere eigne lag for sau, geit eller storfe, eller det kan vere lag med fleire dyreslag. Beitelaga må vere godkjende av Landbruksavdelinga hos fylkesmannen. Beitelaga skal leiast av eit styre som skal veljast av beitelaget. Det er styret i beitelaget som står for leiinga av laget og set i verk tiltak av ulike slag. Styret skal føre protokoll frå styremøte, årsmøte og andre møte der det vert gjort vedtak i laget. Det skal førast rekneskap for den økonomiske verksemda i laget. Originalvedlegg for rekneskapet skal oppbevarast i laget. Det er ikkje høve til å overføre midlar frå laget til medlemmene.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Beitelaga skal vere mest mogleg rasjonelle einingar som er tilpassa dei naturlege tilhøva på staden. Landbruksavdelinga hos fylkesmannen kan påleggje to eller fleire lag å gå saman til eitt lag dersom dette gir den mest rasjonelle løysinga på beitespørsmåla.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Beitelaga kan skipast som eigne lag eller som beitelag under leiing av andre lag eller organisasjonar. Dersom beitelaget har to eller fleire beitefelt som ikkje høyrer saman, kan styret i laget peike ut ein leiar eller sankebas for kvart beitefelt.</article></article><article class="legalArticle" data-lovdata-URL="LTI/forskrift/1993-04-25-413/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av lag</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nye lag og nyorganisering av lag må være godkjent av Landbruksavdelinga hos fylkesmannen. Nyregistrerte lag skal ha minst 5 medlemmer og 300 småfe-einingar. Minstekrava for eksisterande lag er 3 medlemmer og 150 småfe-einingar. 1 storfe er lik 10 småfe-einingar er lik 20 lam. Landbruksavdelinga hos fylkesmannen kan i særlege høve gjere unntak frå desse krava.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Laga skal registrerast i landbrukskontoret i den kommunen som er mest naturleg for registrering av beitelaget. Ligg beitefeltet i eit anna fylke, skal det sendast melding til Landbruksavdelinga hos fylkesmannen i det fylket der beitefeltet ligg. Det same gjeld også for fornying av beitekontraktar.</article></article><article class="legalArticle" data-lovdata-URL="LTI/forskrift/1993-04-25-413/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskott til drift av beitelaget</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Ordinært tilskott</article><article class="legalP" data-absoluteaddress="/paragraf/7/punkt/1/ledd/2/" id="paragraf-7-punkt-1-ledd-2">Beitelaget kan søkje om ordinært tilskott til drift av laget. Tilskottet blir gitt med eit fast beløp pr storfe og pr småfe som kjem att frå beite om hausten, inkludert sinkyr og ammekyr. Tilskottet blir ikkje utbetalt for geit og kyr som vert mjølka.</article><article class="legalP" data-absoluteaddress="/paragraf/7/punkt/1/ledd/3/" id="paragraf-7-punkt-1-ledd-3">I søknaden skal namn, adresse og fødselsnummer på alle medlemmene i laget vere gitt opp. Det skal førast opp kor mange dyr som er sleppt på beite, og kor mange dyr som gjekk tapt på beite.</article><article class="legalP" data-absoluteaddress="/paragraf/7/punkt/1/ledd/4/" id="paragraf-7-punkt-1-ledd-4">Med søknaden skal følgje utdrag av rekneskapen som syner økonomien i laget, kva statsmidlar som laget har mottatt og kva midlane er nytta til. Laget skal og gje melding om verksemda i laget siste beiteåret.</article><article class="legalP" data-absoluteaddress="/paragraf/7/punkt/1/ledd/5/" id="paragraf-7-punkt-1-ledd-5">Søknadsfristen er 15. januar og det skal nyttast eige søknadsskjema. Søknaden skal sendast til landbrukskontoret i kommunen. Landbrukskontoret gjev uttale til søknaden og sender den til Landbruksavdelinga hos fylkesmannen.</article><article class="legalP" data-absoluteaddress="/paragraf/7/punkt/1/ledd/6/" id="paragraf-7-punkt-1-ledd-6">Landbruksavdelinga avgjer søknaden og betalar ut tilskottet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Særskilt tilskott</article><article class="legalP" data-absoluteaddress="/paragraf/7/punkt/2/ledd/2/" id="paragraf-7-punkt-2-ledd-2">Styret for Tiltaksfond for småfe og fjørfe m.m. kan gjere vedtak om eit særskilt tilskott pr storfe og pr småfe til lag med store driftskostnader. Søknad om ordinært tilskott gjeld og som søknad om særskilt tilskott. Landbruksavdelinga hos fylkesmannen utbetalar særskilt tilskott etter anvisning frå Styret for Tiltaksfondet.</article></article></li></ul></article><article class="legalArticle" data-lovdata-URL="LTI/forskrift/1993-04-25-413/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskott til investeringar og ymse tiltak</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Godkjente beitelag kan søkje om tilskott til investeringar og ymse tiltak i beitefelt som laget ikkje på rimeleg måte sjølv kan dekkje. Tilskott kan løyvast med inntil 50% av godkjent kostnadsoverslag.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Søknadsfristen er 15. januar, og det skal nyttast eigne søknadsskjema. Søknaden skal sendast til landbrukskontoret i kommunen som sender søknaden til Landbruksavdelinga hos fylkesmannen.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Med søknaden skal følgje rekneskapsoversikt for siste året, avtalar, teikningar, kostnadsoverslag og finansieringsplan for tiltaket.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Landbruksavdelinga hos fylkesmannen skal vurdere søknadene og sette opp ei prioritert liste med kostnadsoverslag for dei tiltak som ein tilrår gjennomført. Prioriteringslista skal sendast til beitekonsulenten i organisert beitebruk som skal gi tilråding til Styret for Tiltaksfond for småfe og fjørfe m.m. På grunnlag av prioriterte tiltak frå fylka, skal styret løyve eit beløp til kvart fylke som kan nyttast som tilskott til investeringar, tiltak i beitefelt og opplysningsverksemd o.l. Landbruksavdelinga hos fylkesmannen må disponere midlane i løpet av det same året. Beitelaget har frist til utgang av neste år med å gjennomføre tiltaket.</article></article><article class="legalArticle" data-lovdata-URL="LTI/forskrift/1993-04-25-413/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av tilskott</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Landbruksavdelinga hos fylkesmannen har fullmakt til å utbetale tilskott av ulike slag til beitelaga. Tilskott skal utbetalast i samsvar med budsjett som er godkjent av Styret for Tiltaksfond for småfe og fjørfe m.m.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">For mykje utbetalt tilskott eller urettmessig utbetalt tilskott kan krevjast tilbakebetalt. Landbruksavdelinga hos fylkesmannen skal sette fram krav om tilbakebetaling.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Det er ikkje høve til å overdra krav på tilskott til eige eller pant.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Tilskott til investeringar/tiltak vert betalt ut etter tilvising frå tilsynsmann oppnemnt av Landbruksavdelinga hos fylkesmannen. Delutbetaling kan skje med inntil 75% av innvilga sum når tilsvarande del av arbeidet er utført. Sluttutbetaling kan ikkje skje før arbeidet er fullført og det er gitt ferdigattest. Landbruksavdelinga hos fylkesmannen kan krevja at det blir lagt fram rekneskap for investeringa/tiltaket.</article></article><article class="legalArticle" data-lovdata-URL="LTI/forskrift/1993-04-25-413/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Lag som søkjer om tilskott til organisert beitebruk pliktar å gi fullgode opplysningar og godta dei kontrolltiltak som blir fastsett. Riksrevisjonen og Landbruksdepartementet har rett til å foreta den kontroll dei finn turvande. Dersom det blir gitt feil opplysningar i søknaden, kan søknaden bli avslått eller tilskottet redusert.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Landbruksavdelinga hos fylkesmannen skal føre kontroll med at oppgitte data i søknaden er rette, og at søknadane blir avgjort i samsvar med gjeldande forskrifter.</article></article><article class="legalArticle" data-lovdata-URL="LTI/forskrift/1993-04-25-413/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Landbruksdepartementet kan i særlege høve dispensere frå forskrifta. Ein dispensasjon kan ikkje vere i strid med føremålet for ordninga.</article></article><article class="legalArticle" data-lovdata-URL="LTI/forskrift/1993-04-25-413/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Vedtak som er fatta i medhald av denne forskrift kan påklagast etter kap. VI i forvaltningslova av 10. februar 1967. Styret for Tiltaksfond for småfe og fjørfe m.m. er klageinstans for saker som er avgjort av Landbruksavdelinga hos fylkesmannen. Landbruksdepartementet er klageinstans for saker som er avgjort av Styret for Tiltaksfond for småfe og fjørfe m.m. Klagefristen er tre veker.</article></article><article class="legalArticle" data-lovdata-URL="LTI/forskrift/1993-04-25-413/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Iverksetting</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift gjeld frå 1. juli 1993. Frå same tid vert forskrift frå 1. januar 1990 om tilskott til organisert beitebruk oppheva.</article></article></main></body></html>