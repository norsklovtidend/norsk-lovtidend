<!DOCTYPE html><html lang="no"><head><title>Forskrift om gebyr for visse overtredelser av vegtrafikklovgivningen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:24</dd><dt class="legacyID">Datokode</dt><dd class="legacyID">FOR-1993-09-17-855</dd><dt class="dokid">DokumentID</dt><dd class="dokid">LTI/forskrift/1993-09-17-855</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 15</dd><dt class="dateInForce">I kraft fra</dt><dd class="dateInForce">1994-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§31</li><li>lov/1965-06-18-4/§31a</li><li>lov/1965-06-18-4/§31b</li><li>lov/1967-02-10/§28</li></ul></dd><dt class="dateOfPublication">Kunngjort</dt><dd class="dateOfPublication">1993-10-01</dd><dt class="title">Tittel</dt><dd class="title">Forskrift om gebyr for visse overtredelser av vegtrafikklovgivningen.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 17. september 1993 med hjemmel i vegtrafikkloven 18. juni 1965 nr. 4 §§ 31, 31a og 31b og lov av 10. februar 1967 om offentlighet i forvaltningen (forvaltningsloven) § 28 tredje ledd. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1993-09-17-855</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gebyr for visse overtredelser av vegtrafikklovgivningen.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTI/forskrift/1993-09-17-855" id="dokument"><h1>Forskrift om gebyr for visse overtredelser av vegtrafikklovgivningen.</h1><article class="legalArticle" data-lovdata-URL="LTI/forskrift/1993-09-17-855/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Den som har fylt 15 år kan av politiet eller biltilsynet ilegges gebyr for følgende overtredelser:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">unnlatt å ha med seg førerkort eller mopedførerbevis</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">unnlatt å ha med vognkort under kjøringen</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">kjørt uten hastighetsmåler eller med hastighetsmåler som ikke virker</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/1/ledd/1/punkt/4/" id="paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/1/ledd/1/punkt/4/ledd/1/" id="paragraf-1-ledd-1-punkt-4-ledd-1">unnlatt å ha med seg varseltrekant</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/1/ledd/1/punkt/5/" id="paragraf-1-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/1/ledd/1/punkt/5/ledd/1/" id="paragraf-1-ledd-1-punkt-5-ledd-1">kjørt ulovlig med piggdekk eller kjettinger, eller uten å medbringe kjettinger</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/1/ledd/1/punkt/6/" id="paragraf-1-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/1/ledd/1/punkt/6/ledd/1/" id="paragraf-1-ledd-1-punkt-6-ledd-1">kjørt med dekk med mønsterdybde under lovlig minimum</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/1/ledd/1/punkt/7/" id="paragraf-1-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/1/ledd/1/punkt/7/ledd/1/" id="paragraf-1-ledd-1-punkt-7-ledd-1">kjørt med signalhorn som gir lyd med varierende tonehøyde eller styrke</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/1/ledd/1/punkt/8/" id="paragraf-1-ledd-1-punkt-8"><span class="data-originalId">h)</span><article class="legalP" data-absoluteaddress="/paragraf/1/ledd/1/punkt/8/ledd/1/" id="paragraf-1-ledd-1-punkt-8-ledd-1">unnlatt bruk av påbudt verneutstyr (hjelm, bilbelte), jf forskrift 21. september 1979 nr. 7 om bruk av personlig verneutstyr under kjøring med motorvogn</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/1/ledd/1/punkt/9/" id="paragraf-1-ledd-1-punkt-9"><span class="data-originalId">i)</span><article class="legalP" data-absoluteaddress="/paragraf/1/ledd/1/punkt/9/ledd/1/" id="paragraf-1-ledd-1-punkt-9-ledd-1">ikke etterkommet førers ansvar overfor en eller flere passasjerer under 15 år som ikke bruker påbudt verneutstyr (hjelm, bilbelte, barnesikringsutstyr).</article></article></li></ul></article></article><article class="legalArticle" data-lovdata-URL="LTI/forskrift/1993-09-17-855/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Gebyret er kr 500,-. Det ilegges et gebyr for hver overtredelse.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ulovlig kjøring med piggdekk eller kjettinger regnes som én overtredelse, jf § 1 e). Det samme gjelder ved kjøring med en eller flere usikrete passasjerer under 15 år, jf § 1 i). Motsatt gis det ett gebyr for hvert dekk med ulovlig mønsterdybde, jf § 1 f).</article></article><article class="legalArticle" data-lovdata-URL="LTI/forskrift/1993-09-17-855/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Gebyr ilegges den som har overtrådt bestemmelsen. Foreligger det flere overtredelser som alle kan avgjøres ved gebyr, kan flere gebyr føres på samme gebyrblankett.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Er gebyret ikke betalt innen tre uker etter ileggelsen, forhøyes det med femti prosent. Dette gjelder selv om gebyret er påklaget. Gebyret tilfaller staten.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Gebyr kan ilegges på stedet. Er overtrederen mindreårig, varsles dennes verge(r) om ileggelsen. Dersom verge ikke er tilstede ved gebyrileggelsen er det tilstrekkelig at politiet/biltilsynet leverer til den mindreårige en ileggelsesblankett påtrykt varsel til verge.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Er gebyret ikke betalt senest tre uker etter ileggelsen, kan gebyr og tilleggsgebyr inndrives fjorten dager etter at varsel om inndriving er kommet fram til den skyldige, jf. vegtrafikkloven § 38. Gebyret kan også inndrives hos eieren av kjøretøyet etter samme prinsipper.</article></article><article class="legalArticle" data-lovdata-URL="LTI/forskrift/1993-09-17-855/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Gebyr etter § 1 ilegges likevel ikke dersom overtredelsen framstår som særlig graverende eller særlig trafikkfarlig, eller dersom forholdet av andre grunner bør følges opp ved vanlig straffeprosessuell forfølgning. Ved bruksforbud eller førerkortbeslag skal forholdet normalt anmeldes. Overtredelse av § 1 bokstavene h) og i) kan ikke straffes.</article></article><article class="legalArticle" data-lovdata-URL="LTI/forskrift/1993-09-17-855/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Klage over ilagt gebyr må fremmes innen tre uker regnet fra det tidspunkt da gebyret er blitt ilagt. Ved beregning av fristen gjelder forvaltningsloven § 29 fjerde ledd og § 30. Mindreårige som ikke har fylt 16 år, kan klage over ileggelsen når verge samtykker.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Forhørsretten er klageinstans, men klagen skal framsettes for politiet/vegkontoret i det distrikt der gebyret er ilagt. Dersom det er hensiktsmessig kan klagen framsettes i et annet distrikt. I klagen skal oppgis de grunner klagen støtter seg til og eventuelle bevis. Forøvrig gjelder forvaltningsloven § 32. Klage over ilagt gebyr hindrer ikke forhøyelse av gebyret etter § 3 annet ledd. Inndriving av gebyret overstemmende med § 3 siste ledd kan skje selv om det er klaget, med mindre namsmyndighetene bestemmer noe annet.</article></article><article class="legalArticle" data-lovdata-URL="LTI/forskrift/1993-09-17-855/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Klagebehandligen forberedes av politiet/vegkontoret i det distrikt der overtredelsen fant sted. Forberedelsen av klagebehandlingen kan overføres til et annet distrikt dersom dette anses påkrevd for å få saken tilstrekkelig opplyst eller det vil være forbundet med uforholdsmessig ulempe at forberedelsen skjer ved gjerningsstedets politikammer/vegkontor.</article></article><article class="legalArticle" data-lovdata-URL="LTI/forskrift/1993-09-17-855/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Gebyr eller forhøyelse av gebyr kan frafalles av politiet/vegkontoret. Søknad om frafallelse kan framsettes sammen med, eller uavhengig av, klage til forhørsretten over ileggelse av gebyr. I forbindelse med klage til forhørsretten skal spørsmålet om frafall av gebyr vurderes.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">For avgjørelse av en søknad som nevnt i første ledd gjelder forvaltningslovens regler. Avgjørelsen kan ikke påklages.</article></article><article class="legalArticle" data-lovdata-URL="LTI/forskrift/1993-09-17-855/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Politiet/vegkontoret sender klagen til forhørsretten på det sted der den betalingspliktige bor eller oppholder seg, der overtredelsen fant sted eller der opplysninger i saken for øvrig lettest kan skaffes til veie.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Den forhørsrett som har fått saken oversendt behandler saken, med mindre dommeren av særlige grunner finner det nødvendig å henvise den til behandling ved annen forhørsrett hvor det er verneting for saken.</article></article><article class="legalArticle" data-lovdata-URL="LTI/forskrift/1993-09-17-855/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved forhørsrettens behandling av klagen innkalles klageren til rettsmøte ved forkynning av stevning. Forkynnelse må foretas overfor verge hvis klageren er mindreårig. Klage kan likevel avgjøres uten at det holdes rettsmøte, så framt retten finner det ubetenkelig. Det er ikke nødvendig å innkalle klageren til rettsmøte hvor det bare avsies kjennelse. Dersom klageren eller vitner innkalles til rettsmøte, skal også politiet/vegkontoret varsles.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Retten kan innhente de bevis den anser hensiktsmessig. Den kan gi politiet/vegkontoret pålegg og begjære rettergangsskritt foretatt ved andre retter. Under rettsmøte til behandling av klagen plikter en hver å møte og forklare seg som vitne i forhørsretten og framlegge dokumenter etter de regler som gjelder for hovedforhandlingen i straffesaker ved herreds- og byrett. Protokollasjon foretas etter reglene for hovedforhandling.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Uteblir klageren uten at det er opplyst eller sannsynlig at han har gyldig forfall, kan klagen avgjøres på grunnlag av saken øvrige opplysninger.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Er det begjært oppreisning for oversitting av klagefristen, jf vegtrafikkloven § 31 a fjerde ledd annet punktum, kan forhørsretten ved behandling av begjæringen samtidig avgjøre selve saken.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">For øvrige gjelder straffeprosesslovens regler, herunder reglene i kap. 30 om saksomkostninger så langt de passer, jf også vegtrafikkloven § 31 a fjerde ledd. Reglene i straffeprosessloven kap. 9 om offentlig forsvarer gjelder ikke. Forkynning i klagesaker kan foretas av en polititjenestemann.</article></article><article class="legalArticle" data-lovdata-URL="LTI/forskrift/1993-09-17-855/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 1. januar 1994.</article></article></main></body></html>