<!DOCTYPE html><html lang="no"><head><title>Rikspolitiske retningslinjer for samordnet areal- og transportplanlegging.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:22</dd><dt class="legacyID">Datokode</dt><dd class="legacyID">FOR-1993-08-20-817</dd><dt class="dokid">DokumentID</dt><dd class="dokid">LTI/forskrift/1993-08-20-817</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 14</dd><dt class="dateInForce">I kraft fra</dt><dd class="dateInForce">1993-10-09</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§17-1</li></ul></dd><dt class="dateOfPublication">Kunngjort</dt><dd class="dateOfPublication">1993-09-09</dd><dt class="title">Tittel</dt><dd class="title">Rikspolitiske retningslinjer for samordnet areal- og transportplanlegging.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 20. august 1993 med hjemmel i plan- og bygningsloven av 14. juni 1985 nr. 77 § 17-1 første ledd. Fremmet av Miljøverndepartementet.</dd><dt class="refid">RefID</dt><dd class="refid">forskrift/1993-08-20-817</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Rikspolitiske retningslinjer for samordnet areal- og transportplanlegging.<ul class="tocSubUl"><li>1. Virkeområde og hensikt</li><li>2. Mål</li><li>3. Retningslinjer for å oppnå samordnet areal- og transportplanlegging</li><li>4. Retningslinjer for samarbeid, beslutningsgrunnlag og ansvar for gjennomføring</li></ul></li></ul></dd></dl></header><main class="documentBody" data-lovdata-URL="LTI/forskrift/1993-08-20-817" id="dokument"><h1>Rikspolitiske retningslinjer for samordnet areal- og transportplanlegging.</h1><article class="legalArticle" data-lovdata-URL="LTI/forskrift/1993-08-20-817/1" data-name="1" data-partID="1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">1</span>. <span class="legalArticleTitle">Virkeområde og hensikt</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Retningslinjene skal legges til grunn for planlegging og utøvelse av myndighet etter plan- og bygningsloven i kommuner, fylkeskommuner og hos statlige myndigheter. Statlige myndigheter bør også bruke retningslinjene i sin øvrige forvaltningsvirksomhet innenfor de rammene vedkommende sektorlov gir.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Hensikten med retningslinjene er å oppnå en bedre samordning av arealplanlegging og transportplanlegging både i kommunene og på tvers av kommuner, sektorer og forvaltningsnivåer.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Retningslinjene tar sikte på:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/3/punkt/1/" id="paragraf-1-ledd-3-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/3/punkt/1/ledd/1/" id="paragraf-1-ledd-3-punkt-1-ledd-1">å redegjøre for nasjonale mål av betydning for areal- og transportplanlegging,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/3/punkt/2/" id="paragraf-1-ledd-3-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/3/punkt/2/ledd/1/" id="paragraf-1-ledd-3-punkt-2-ledd-1">å klargjøre viktige prinsipper for hva som bør vektlegges i planleggingen,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/3/punkt/3/" id="paragraf-1-ledd-3-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/3/punkt/3/ledd/1/" id="paragraf-1-ledd-3-punkt-3-ledd-1">å peke på samarbeidsbehov og ansvar i gjennomføringen.</article></article></li></ul></article></article><article class="legalArticle" data-lovdata-URL="LTI/forskrift/1993-08-20-817/2" data-name="2" data-partID="2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">2</span>. <span class="legalArticleTitle">Mål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Arealbruk og transportsystem skal utvikles slik at de fremmer samfunnsøkonomisk effektiv ressursutnyttelse, med miljømessige gode løsninger, trygge lokalsamfunn og bomiljø, god trafikksikkerhet og effektiv trafikkavvikling. Det skal legges til grunn et langsiktig, bærekraftig perspektiv i planleggingen. Det skal legges vekt på å oppnå gode regionale helhetsløsninger på tvers av kommunegrensene.</article></article><article class="legalArticle" data-lovdata-URL="LTI/forskrift/1993-08-20-817/3" data-name="3" data-partID="3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">3</span>. <span class="legalArticleTitle">Retningslinjer for å oppnå samordnet areal- og transportplanlegging</span></h2><article class="marginIdArticle" data-partID="a3.1" data-absoluteaddress="/paragraf/3/punkt/1/" id="paragraf-3-punkt-1"><span class="data-marginOriginalId">3.1</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Planlegging av utbyggingsmønsteret og transportsystemet bør samordnes slik at det legges til rette for en mest mulig effektiv, trygg og miljøvennlig transport, og slik at transportbehovet kan begrenses. Det bør legges vekt på å få til løsninger som kan gi korte avstander i forhold til daglige gjøremål og effektiv samordning mellom ulike transportmåter.</article></article><article class="marginIdArticle" data-partID="a3.2" data-absoluteaddress="/paragraf/3/punkt/2/" id="paragraf-3-punkt-2"><span class="data-marginOriginalId">3.2</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Det bør tilstrebes klare grenser mellom bebygde områder og landbruks-, natur- og friluftsområder. En bør søke å samle naturinngrepene mest mulig. Langs eksisterende hovedveg- og banenett skal det legges vekt på hensynet til å opprettholde et differensiert transportsystem og fremtidig behov for utvidelser av veg- og banenettet.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Det skal legges vekt på å utnytte mulighetene for økt konsentrasjon av utbyggingen i byggesonene i by- og tettstedsområder. Utformingen av utbyggingen bør bidra til å bevare grøntstruktur, biologisk mangfold og de estetiske kvalitetene i bebygde områder.</article></article><article class="marginIdArticle" data-partID="a3.3" data-absoluteaddress="/paragraf/3/punkt/3/" id="paragraf-3-punkt-3"><span class="data-marginOriginalId">3.3</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Hensynet til effektiv transport må avveies i forhold til vern av jordbruks- og naturområder. Beslutninger om utbyggingsmønster med transportsystem må baseres på brede vurderinger av konsekvenser, med særlig vekt på samfunnsøkonomiske kostnader, virkninger for langsiktige mål i landbruket og hensynet til å ta vare på natur- og kulturmiljøet.</article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Utbyggingsmønster og transportsystem bør utformes slik at en unngår omdisponering av store, sammenhengende arealer med dyrket eller dyrkbar mark av høy kvalitet. Innenfor gangavstand fra stasjoner/knutepunkter på hovedårene for kollektivtrafikknettet, kan utbyggingshensyn tillegges større vekt enn vern, under forutsetning av at det planlegges en konsentrert utbygging og tas hensyn til kulturmiljøer og grøntstruktur.</article><article class="legalP" data-absoluteaddress="/paragraf/3/punkt/3/ledd/3/" id="paragraf-3-punkt-3-ledd-3">En bør unngå nedbygging av særlig verdifulle naturområder, inkl. særlig verdifulle kulturlandskap, sjø- og vassdragsnære arealer, friluftsområder, verdifulle kulturmiljøer og kulturminner.</article></article><article class="marginIdArticle" data-partID="a3.4" data-absoluteaddress="/paragraf/3/punkt/4/" id="paragraf-3-punkt-4"><span class="data-marginOriginalId">3.4</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Ved utforming av boligområder og trafikksystem skal det tas hensyn til statlige normer og retningslinjer for miljøkvalitet. Ved planlegging av nye boligområder og veganlegg bør en søke lokalisering og utforming som ivaretar miljøkvalitet slik at behov for avbøtende tiltak i ettertid unngås.</article></article><article class="marginIdArticle" data-partID="a3.5" data-absoluteaddress="/paragraf/3/punkt/5/" id="paragraf-3-punkt-5"><span class="data-marginOriginalId">3.5</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">I regioner eller områder der befolkningstettheten kan gi grunnlag for kollektiv betjening som et miljøvennlig og effektivt transportalternativ, skal det ved utformingen av utbyggingsmønsteret og transportsystemet legges vekt på å tilrettelegge for kollektive transportformer.</article><article class="legalP" data-absoluteaddress="/paragraf/3/punkt/5/ledd/2/" id="paragraf-3-punkt-5-ledd-2">Når kapasitetsproblemer i vegsystemet oppstår, skal andre alternativer enn økt vegkapasitet vurderes på lik linje, f.eks. regulering av trafikk, forbedring av kollektivtransporttilbudet.</article><article class="legalP" data-absoluteaddress="/paragraf/3/punkt/5/ledd/3/" id="paragraf-3-punkt-5-ledd-3">Sykkel som transportform skal tillegges vekt der det ligger til rette for det.</article><article class="legalP" data-absoluteaddress="/paragraf/3/punkt/5/ledd/4/" id="paragraf-3-punkt-5-ledd-4">Hensynet til gående og bevegelseshemmede skal tillegges vekt i planleggingen.</article><article class="legalP" data-absoluteaddress="/paragraf/3/punkt/5/ledd/5/" id="paragraf-3-punkt-5-ledd-5">Miljø- og helserisiko forbundet med transport av farlig gods skal tillegges vekt ved beslutninger om lokalisering av virksomhet som medfører slik transport og ved planlegging av transportårer og arealbruk langs transportårer.</article></article><article class="marginIdArticle" data-partID="a3.6" data-absoluteaddress="/paragraf/3/punkt/6/" id="paragraf-3-punkt-6"><span class="data-marginOriginalId">3.6</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">Regionale publikumsrettete offentlige eller private servicetilbud skal lokaliseres ut fra en regional helhetsvurdering tilpasset eksisterende og planlagt senterstruktur og kollektivknutepunkter.</article><article class="legalP" data-absoluteaddress="/paragraf/3/punkt/6/ledd/2/" id="paragraf-3-punkt-6-ledd-2">Virksomhet som skaper tungtransport bør lokaliseres i tilknytning til jernbanen, havner eller hovedvegnettet.</article></article></article><article class="legalArticle" data-lovdata-URL="LTI/forskrift/1993-08-20-817/4" data-name="4" data-partID="4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">4</span>. <span class="legalArticleTitle">Retningslinjer for samarbeid, beslutningsgrunnlag og ansvar for gjennomføring</span></h2><article class="marginIdArticle" data-partID="a4.1" data-absoluteaddress="/paragraf/4/punkt/1/" id="paragraf-4-punkt-1"><span class="data-marginOriginalId">4.1</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Kommuner, fylkeskommuner og regionale statlige myndigheter bør organisere planleggingen slik at det kan skje en samordning av arealbruken og transportsystemet i tråd med disse retningslinjene. Dette bør inngå som en del av det samarbeid som allerede foregår i medhold av samarbeidsplikt etter loven.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">I by- og tettstedsområder bør en samarbeide slik at planleggingen i den enkelte kommune kan skje innenfor omforente regionale rammer etter disse retningslinjene. Prinsipper for en utbyggingsstruktur med bl.a. avgrensing av by- og tettstedsområdene, senter-/servicestruktur, grøntstruktur og de ulike typer hovedtransportsystemer, bør avklares. Disse prinsippene bør nedfelles i en fylkesdelplan og følges opp i kommuneplanene.</article><article class="legalP" data-absoluteaddress="/paragraf/4/punkt/1/ledd/3/" id="paragraf-4-punkt-1-ledd-3">Fylkeskommunen bør ha en sentral rolle som initiativtaker og pådriver i denne samordningen. I noen områder kan det være aktuelt også med samarbeid på tvers av fylkesgrensen.</article></article><article class="marginIdArticle" data-partID="a4.2" data-absoluteaddress="/paragraf/4/punkt/2/" id="paragraf-4-punkt-2"><span class="data-marginOriginalId">4.2</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Planarbeidet i fylker og kommuner bør legges opp slik at vedtak kan fattes på grunnlag av utredninger av alternative løsninger for utbyggingsmønster og transportsystem. Mulighetene for et effektivt offentlig transporttilbud skal avklares. Konsekvensene av de ulike løsningene for miljø, naturressurser og samfunn bør beskrives, herunder beregne de sammfunnsøkonomiske konsekvensene av alternativene.</article></article><article class="marginIdArticle" data-partID="a4.3" data-absoluteaddress="/paragraf/4/punkt/3/" id="paragraf-4-punkt-3"><span class="data-marginOriginalId">4.3</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Vedtatte arealplaner i tråd med disse retningslinjene skal legges til grunn for statlige tilskudd og lån til utbygging av større utbyggingsområder og samferdselstiltak, samt etableringstillatelser, innenfor de retningslinjer som for øvrig gjelder for disse ordningene eller tiltakene.</article></article></article></main></body></html>