<!DOCTYPE html><html lang="no"><head><title>Forskrift om vikarplass for arbeidsledige.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:07</dd><dt class="legacyID">Datokode</dt><dd class="legacyID">FOR-1993-06-29-578</dd><dt class="dokid">DokumentID</dt><dd class="dokid">LTI/forskrift/1993-06-29-578</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 12</dd><dt class="dateInForce">I kraft fra</dt><dd class="dateInForce">1993-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1947-06-27-9/§15</li><li>lov/1947-06-27-9/§16</li><li>lov/1947-06-27-9/§17</li><li>lov/1966-06-17-12/§4-3</li></ul></dd><dt class="dateOfPublication">Kunngjort</dt><dd class="dateOfPublication">1993-07-26</dd><dt class="title">Tittel</dt><dd class="title">Forskrift om vikarplass for arbeidsledige.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og arbeidsdepartementet 29. juni 1993 med hjemmel i lov av 27. juni 1947 nr. 9 om tiltak til å fremme sysselsetting §§ 15, 16 og 17, og lov av 17. juni 1966 nr. 12 om folketrygd § 4-3 nr. 5 femte ledd, annet og fjerde punktum.</dd><dt class="refid">RefID</dt><dd class="refid">forskrift/1993-06-29-578</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vikarplass for arbeidsledige.<ul class="tocSubUl"><li>§ 1. Formål</li><li>§ 2. Virksomheter</li><li>§ 3. Målgrupper</li><li>§ 4. Varighet</li><li>§ 5. Tilskudd</li><li>§ 6. Avlønning</li><li>§ 7. Ansettelsesvilkår</li><li>§ 8. Innhold</li><li>§ 9. Ansvarsdeling</li><li>§ 10. Refusjon</li><li>§ 11. Forholdet til dagpenger under arbeidsløshet</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-06-29-578" id="dokument"><h1>Forskrift om vikarplass for arbeidsledige.</h1><article class="legalArticle" data-lovdata-URL="LTI/forskrift/1993-06-29-578/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Hovedformålet er å gi arbeidsledige relevant arbeidspraksis i offentlige og private virksomheter. Samtidig får ansatte permisjon til å ta utdanning som bidrar til å heve kompetansenivået ved arbeidsplassen eller frigjøres til innsats overfor ledige gjennom prosjektvirksomhet.</article></article><article class="legalArticle" data-lovdata-URL="LTI/forskrift/1993-06-29-578/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virksomheter</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Vikariatmodellen kan nyttes i både offentlige og private virksomheter.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dersom en bedrift får tilskudd til vikarplass for ledige, kan den ikke samtidig motta tilskudd fra Bedriftsintern opplæring til samme person(er).</article></article><article class="legalArticle" data-lovdata-URL="LTI/forskrift/1993-06-29-578/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Målgrupper</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Vikarplass for arbeidsledige retter seg mot ledige med relevant kompetanse og/eller erfaringsbakgrunn. Formidling til ordinært arbeid må være forsøkt før inntak på tiltaket. Permitterte kan ikke tas inn som vikarer.</article></article><article class="legalArticle" data-lovdata-URL="LTI/forskrift/1993-06-29-578/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Varighet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Arbeidsledige kan delta i tiltaket i inntil 10 måneder.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ny tiltaksperiode under Vikarplass for arbeidsledige kan ikke påbegynnes før 6 måneder etter fullført tiltaksperiode.</article></article><article class="legalArticle" data-lovdata-URL="LTI/forskrift/1993-06-29-578/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskudd</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det gis tilsagn til arbeidsgiver om et fast tilskudd, kr. 12.750,- pr. vikar pr. månedsverk.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Tilskuddet skal helt eller delvis dekke lønnskostnader, sosiale utgifter inkl. yrkesskadeforsikring, drifts- og opplæringskostnader, ledelse og øvrige administrative og faglige ressurser som er nødvendige til tiltaket.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Kommunal- og arbeidsdepartementet kan endre størrelsen på tilskuddet i forbindelse med den årlige budsjettbehandling.</article></article><article class="legalArticle" data-lovdata-URL="LTI/forskrift/1993-06-29-578/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avlønning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Lønn m.v. for deltakere på tiltaket skjer i henhold til gjeldende tariffavtale.</article></article><article class="legalArticle" data-lovdata-URL="LTI/forskrift/1993-06-29-578/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ansettelsesvilkår</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Arbeidsgiver har arbeidsgiveransvar for tiltaksdeltakerne. Det skal inngås skriftlig arbeidsavtale mellom arbeidsgiver og tiltaksdeltakere med 1 uke gjensidig oppsigelsesfrist. Sysselsettingen er midlertidig og arbeidsgiver er således ikke forpliktet til fast ansettelse, jf. lov av 4. februar 1977 nr. 4 om arbeidervern og arbeidsmiljø m.v. § 58 punkt 7 annet ledd.</article></article><article class="legalArticle" data-lovdata-URL="LTI/forskrift/1993-06-29-578/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innhold</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/punkt/1/" id="paragraf-8-punkt-1"><span class="data-originalId">1.</span><article class="legalP" data-absoluteaddress="/paragraf/8/punkt/1/ledd/1/" id="paragraf-8-punkt-1-ledd-1">Tiltaket brukes i forbindelse med ordinære oppgaver som vikarer i virksomhet hvor fast ansatt personell gis permisjon for utdanning og hvor det fast ansatte personell skal komme tilbake (utdanningsvikariat). Vikarmodellen kan i tillegg brukes hvis fast ansatte tar permisjon for å bli prosjektleder mv. i tiltak for arbeidsledige, bl.a. jobbklubb og forsøksprosjekter (prosjektvikariat).</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/punkt/2/" id="paragraf-8-punkt-2"><span class="data-originalId">2.</span><article class="legalP" data-absoluteaddress="/paragraf/8/punkt/2/ledd/1/" id="paragraf-8-punkt-2-ledd-1">Arbeidsgiver må dokumentere innhold i henholdsvis utdanning (utdanningsvikariat) og prosjektopplegg (prosjektvikariat) ved søknad om Vikarplass for arbeidsledige samt hvor mange månedsverk som søkes erstattet.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/8/punkt/3/" id="paragraf-8-punkt-3"><span class="data-originalId">3.</span><article class="legalP" data-absoluteaddress="/paragraf/8/punkt/3/ledd/1/" id="paragraf-8-punkt-3-ledd-1">Praksisperioden for den enkelte vikaren behøver ikke vare like lenge som opplæringsperioden eller prosjektperioden for den ansatte. Vikaren behøver ikke utføre nøyaktig de samme arbeidsoppgavene som den ordinært ansatte gjør til vanlig.</article></article></li></ul></article><article class="legalArticle" data-lovdata-URL="LTI/forskrift/1993-06-29-578/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ansvarsdeling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Arbeidskontoret har ansvaret for uttak av deltakere til tiltaket. Tiltaksdeltakerne skal tilvises arbeid på lik linje med andre arbeidssøkere.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Tiltaksdeltakerne plikter å avbryte deltakelsen i tiltaket, dersom vedkommende får tilbud om høvelig arbeid.</article></article><article class="legalArticle" data-lovdata-URL="LTI/forskrift/1993-06-29-578/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Refusjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Arbeidsgiveren fremmer krav om refusjon ved utgangen av hvert kvartal for den faktiske sysselsetting i løpet av kvartalet. Avsluttende krav om refusjon for en tilsagnsperiode må fremmes innen to måneder etter tilsagnsperiodens slutt fra arbeidsgiveren til arbeidskontoret. Arbeidsmarkedsetaten anviser refusjon overfor skattefogden på grunnlag av antall månedsverk som er gjennomført.</article></article><article class="legalArticle" data-lovdata-URL="LTI/forskrift/1993-06-29-578/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Forholdet til dagpenger under arbeidsløshet</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Når deltakelse i arbeidsmarkedstiltaket nyttes i stedet for dagpenger, skal den tiden arbeidsledige har vært sysselsatt i tiltaket, regnes med som del av den periode vedkommende ellers ville fått dagpenger innenfor begrensningen til 80 uker etter bestemmelsen i lov om folketrygd § 4-4 første ledd.</article></article><article class="legalArticle" data-lovdata-URL="LTI/forskrift/1993-06-29-578/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft 1. juli 1993.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Departementet kan bestemme overgangsordninger.</article></article></main></body></html>