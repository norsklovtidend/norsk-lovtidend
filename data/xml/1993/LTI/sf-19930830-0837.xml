<!DOCTYPE html><html lang="no"><head><title>Forskrift om godkjenning av grossister for førstehåndsomsetning av poteter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:36</dd><dt class="legacyID">Datokode</dt><dd class="legacyID">FOR-1993-08-30-837</dd><dt class="dokid">DokumentID</dt><dd class="dokid">LTI/forskrift/1993-08-30-837</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 15</dd><dt class="dateInForce">I kraft fra</dt><dd class="dateInForce">1993-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§18</li></ul></dd><dt class="dateOfPublication">Kunngjort</dt><dd class="dateOfPublication">1993-10-01</dd><dt class="title">Tittel</dt><dd class="title">Forskrift om godkjenning av grossister for førstehåndsomsetning av poteter.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 30. august 1993 med hjemmel i lov av 10. juli 1936 nr. 6 til å fremja omsetnaden av jordbruksvarer § 18.</dd><dt class="refid">RefID</dt><dd class="refid">forskrift/1993-08-30-837</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av grossister for førstehåndsomsetning av poteter.<ul class="tocSubUl"><li>§ 1. Hva godkjennelsen gjelder</li><li>§ 2. Krav til firma, omsetning m.v.</li><li>§ 3. Krav til teknisk og administrativt apparat</li><li>§ 4. Forpliktelser som følger av godkjenning</li><li>§ 5. Tap av godkjenning</li><li>§ 6. Godkjenning av nye firmaer</li><li>§ 7. Dispensasjon</li></ul></li></ul></dd></dl></header><main class="documentBody" data-lovdata-URL="LTI/forskrift/1993-08-30-837" id="dokument"><h1>Forskrift om godkjenning av grossister for førstehåndsomsetning av poteter.</h1><article class="legalArticle" data-lovdata-URL="LTI/forskrift/1993-08-30-837/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva godkjennelsen gjelder</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Godkjennelse etter disse forskrifter gir rett til å delta i førstehåndsomsetning av poteter med de tilskudd som markedsordningen til en hver tid omfatter. For at det enkelte potetparti skal være berettiget til kvalitetstilskott og eventuelle andre tilskott, må i tillegg krav satt i kvalitetsforskrifter og utfyllende bestemmelser til disse, samt krav satt i regelverket for tilskottene være oppfylt.</article></article><article class="legalArticle" data-lovdata-URL="LTI/forskrift/1993-08-30-837/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til firma, omsetning m.v.</span></h2><ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">a.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Som grossist kan godkjennes personeide bedrifter, andelslag eller aksjeselskaper som driver førstehåndsomsetning av poteter. Firmaet må være registrert som handelsbedrift og ha fast forretningssted.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">b.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Firmaet må et normalår ha et inntak av poteter direkte fra produsent på minst 2.000 tonn. Det skal legges vekt på at firmaet driver potetomsetning hele året.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">c.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Firmaet må selv ha den direkte produsentkontakt og all produsentavregning og fakturering for poteter må skje i firmaets navn. Firmaet kan ha flere avdelinger/anlegg.</article></article></li><li data-li-identifier="d." data-name="d."><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">d.</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Heleide datterselskaper kan godkjennes under ett med moderselskaper, forutsatt at de har et felles avregningsregnskaps- og faktureringsopplegg.</article></article></li><li data-li-identifier="e." data-name="e."><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">e.</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Firmaet som er dannet ved sammenslutninger kan godkjennes på grunnlag av mottak fra produsent til de firmaer som inngår i sammenslutningen.</article></article></li></ul></article><article class="legalArticle" data-lovdata-URL="LTI/forskrift/1993-08-30-837/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til teknisk og administrativt apparat</span></h2><ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Firmaet må ha en administrativ og kontorteknisk kapasitet til å kunne utføre de oppgaver som er nevnt i § 4.</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">De må ha et regnskaps- og revisjonsopplegg som tilfredsstiller de krav til dokumentasjon og kontroll som Markedskontoret for poteter fastsetter.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Firmaet må i egne eller leide lokaler (med leietid minst 3 år) disponere kjølelagerkapasitet som tilsvarer minst 10 % av årlig omsetning. Lager hos produsenter som firmaet har arealavtale med, teller ikke med i firmaets lagerkapasitet med mindre lageret er leid for et tidsrom av minst 3 år.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Kravet om kjølelagerkapasitet skal ikke gjøres gjeldende for den del av firmaets omsetning som er tidligpoteter (omsettes før 15. september).</article></article></li><li data-li-identifier="c." data-name="c."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">c.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Firmaet må disponere utstyr for gjennomføring av de krav som stilles i forskriftene for kvalitetsbedømmelse, sortering, pakking og merking av matpoteter og i utfyllende bestemmelser til disse (jfr. § 1).</article></article></li></ul></article><article class="legalArticle" data-lovdata-URL="LTI/forskrift/1993-08-30-837/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forpliktelser som følger av godkjenning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Firmaet forplikter seg til:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Medvirke til inngåelse av arealavtaler mellom potetprodusenter og Markedskontoret for poteter etter retningslinjer gitt av Markedskontoret.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Gi Markedskontoret de opplysninger med hensyn til omsatt kvantum, lager m.v. som er nødvendig for gjennomføring av markedsordningen.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">Følge de klassifisering- og merkingsbestemmelser som gis av Landbruksdepartementet og/eller Markedskontoret.</article></article></li><li data-li-identifier="d." data-name="d."><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">Forestå utbetaling av kvalitetstilskott og eventuelle andre tilskott etter de retningslinjer som fastsettes for tilskottene.</article></article></li><li data-li-identifier="e." data-name="e."><article class="listArticle" data-absoluteaddress="/paragraf/4/ledd/1/punkt/5/" id="paragraf-4-ledd-1-punkt-5"><span class="data-originalId">e.</span><article class="legalP" data-absoluteaddress="/paragraf/4/ledd/1/punkt/5/ledd/1/" id="paragraf-4-ledd-1-punkt-5-ledd-1">Medvirke til gjennomføringen av de nødvendige kontrolltiltak i forbindelse med de funksjoner firmaet utfører i relasjon til markedsordningen.</article></article></li></ul></article></article><article class="legalArticle" data-lovdata-URL="LTI/forskrift/1993-08-30-837/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tap av godkjenning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved manglende utfylling av de forutsetninger/krav som er lagt til grunn for godkjennelse vil Markedskontoret kunne trekke godkjennelsen tilbake.</article></article><article class="legalArticle" data-lovdata-URL="LTI/forskrift/1993-08-30-837/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av nye firmaer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nyetablerte firmaer som tidligere ikke har oppfylt kravene i disse forskrifter, kan søke om godkjenning for førstehåndsomsetning av poteter. Søknad må være sendt Markedskontoret for poteter innen 1. januar det året firmaet ønsker å starte virksomhet som godkjent grossist for førstehåndsomsetning av poteter.</article></article><article class="legalArticle" data-lovdata-URL="LTI/forskrift/1993-08-30-837/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Landbruksdepartementet kan gjøre unntak fra disse forskrifter når særlige grunner tilsier det.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Slike grunner kan være om det i et område ellers vil bli urimelig lange transportavstander til nærmeste mottakeranlegg for poteter, eller om et firma er i ferd med å bygge opp sin potetomsetning og å oppfylle kravet til omsatt kvantum m.v. på historisk grunnlag i løpet av en rimelig overgangstid.</article></article></main></body></html>