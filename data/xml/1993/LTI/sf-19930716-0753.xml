<!DOCTYPE html><html lang="no"><head><title>Forskrift om tilskudd til reindriftsanlegg og gjeterhytter i reindriften.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1993-07-16-753</dd><dt class="dokid">DokumentID</dt><dd class="dokid">LTI/forskrift/1993-07-16-753</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 13</dd><dt class="dateInForce">I kraft fra</dt><dd class="dateInForce">1993-07-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§75</li></ul></dd><dt class="dateOfPublication">Kunngjort</dt><dd class="dateOfPublication">1993-08-20</dd><dt class="title">Tittel</dt><dd class="title">Forskrift om tilskudd til reindriftsanlegg og gjeterhytter i reindriften.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 16. juli 1993 i medhold av Reindriftsavtalen.</dd><dt class="refid">RefID</dt><dd class="refid">forskrift/1993-07-16-753</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til reindriftsanlegg og gjeterhytter i reindriften.<ul class="tocSubUl"><li>§ 1. Formål.</li><li>§ 2. Vilkår.</li><li>§ 3. Godkjente søkere.</li><li>§ 4. Krav til søknaden.</li><li>§ 5. Tilskuddsberettigede kostnader.</li><li>§ 6. Tilskuddsberegning.</li><li>§ 7. Saksbehandling.</li><li>§ 8. Utbetaling og kontroll.</li><li>§ 9. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1993-07-16-753" id="dokument"><h1>Forskrift om tilskudd til reindriftsanlegg og gjeterhytter i reindriften.</h1><article class="legalArticle" data-lovdata-URL="LTI/forskrift/1993-07-16-753/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskudd til reindriftsanlegg (gjerder, anlegg, reindriftsveier) og gjeterhytter i reindriften har til formål å bidra til en bedre ressursutnyttelse, rasjonell drift og organisering, samt økt produktivitet og lønnsomhet. Investeringer som inngår i langsiktige driftsplaner vil bli prioritert.</article></article><article class="legalArticle" data-lovdata-URL="LTI/forskrift/1993-07-16-753/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er et vilkår for å motta tilskudd at mottakers næringsutøvelse er i samsvar med de til enhver tid gjeldende lover og forskrifter for reindriftsnæringen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan gis til nødvendige og hensiktsmessige gjerder og anlegg som vil bli stående ut over en sesong, samt til permanente gjeterhytter som brukes i reindriften.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Tilskudd til reindriftsanlegg gis bare til nyinvesteringer, utvidelser eller større ombygginger som er begrunnet i endring av driften. Vedlikehold er ikke tilskuddsberettiget. Det gis ikke tilskudd til mobilt gjerdemateriell og midlertidige gjerder.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Til samme gjeterhytte gis tilskudd bare en gang. Som hovedregel gis det tilskudd til en hytte pr. driftsenhet.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Tilskudd forutsetter at oppføringsgodkjenning foreligger (lov om reindrift, § 10 og § 12), eller dokumentasjon på at det er søkt om godkjenning.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Tilskudd til gjerder som konfliktforebyggende tiltak mellom reindrift og jordbruk, gis etter egen forskrift.</article></article><article class="legalArticle" data-lovdata-URL="LTI/forskrift/1993-07-16-753/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjente søkere.</span></h2><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Driftsenheter</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">-</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Reinbeitedistrikter</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">-</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Tamreinlag</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">-</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Andre organisasjoner/institusjoner innen reindriftsnæringen.</article></article></li></ul></article><article class="legalArticle" data-lovdata-URL="LTI/forskrift/1993-07-16-753/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til søknaden.</span></h2><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">-</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Beskrivelse av det reindriftsmessige behov for anlegget/gjeterhytta.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">-</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Nøyaktig beskrivelse av anlegget/gjeterhytten med tegninger og materialspesifikasjon.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">-</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Nøyaktig inntegning på kart i målestokk 1:50.000 (M711) med angivelse av kartreferanse (6 siffer og Ø, N) i søknad for gjeterhytter.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">-</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Dokumentasjon av oppføringsgodkjenning, eventuelt henvisning til søknad om slik godkjenning.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/5/" id="paragraf-4-punkt-5"><span class="data-originalId">-</span><article class="legalP" data-absoluteaddress="/paragraf/4/punkt/5/ledd/1/" id="paragraf-4-punkt-5-ledd-1">Tilskudd til slakteanlegg forutsetter godkjenning fra veterinærmyndighet og forurensingsmyndighet.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/6/" id="paragraf-4-punkt-6"><span class="data-originalId">-</span><article class="legalP" data-absoluteaddress="/paragraf/4/punkt/6/ledd/1/" id="paragraf-4-punkt-6-ledd-1">Kostnadsoverslag basert på pristilbud eller dokumenterte utgifter.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/7/" id="paragraf-4-punkt-7"><span class="data-originalId">-</span><article class="legalP" data-absoluteaddress="/paragraf/4/punkt/7/ledd/1/" id="paragraf-4-punkt-7-ledd-1">Finansieringsplan for totale kostnader, basert på gjeldende tilskuddsregler (jfr. §§ 5, 6 og 7).</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/8/" id="paragraf-4-punkt-8"><span class="data-originalId">-</span><article class="legalP" data-absoluteaddress="/paragraf/4/punkt/8/ledd/1/" id="paragraf-4-punkt-8-ledd-1">Underskrift, med personnummer, av ansvarlig(e) søker(e).</article></article></li></ul></article><article class="legalArticle" data-lovdata-URL="LTI/forskrift/1993-07-16-753/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskuddsberettigede kostnader.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tilskudd gis med en fastsatt prosent av materialkostnadene, leid transport, leid fagarbeid, samt i særlige tilfeller leid konsulentbistand (større anlegg). Øvrige kostnader, som egen transport og eget arbeid, inngår ikke i tilskuddsgrunnlaget. Disse kostnadene skal likevel tas med i kostnads- og finansieringsplanen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved bygging av gjeterhytter er innlegging av vann/avløp og elektrisitet, samt løst inventar, ikke tilskuddsberettiget. Ved kjøp av ferdig hytte gis det tilskudd på grunnlag av verditakst fastsatt av offentlig godkjent takstmann, eller kontraktfestet kjøpesum dersom denne er lavere enn verditakst.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Kostnader til vei og planering/grusing samt broer o.l., er tilskuddsberettiget når de inngår som nødvendig del av arbeidsgjerder og slakteanlegg.</article> <article class="defaultP" margin-top="true">Merverdiavgift og investeringsavgift:</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">For søkere som er registrert i avgiftsmanntallet (driftsenheter, tamreinlag, enkelte reinbeitedistrikter), legges netto materialkostnader (eks. mva) til grunn for tilskuddsberegningen. Investeringsavgift er ikke tilskuddsberettiget og holdes utenfor tilskuddsgrunnlaget.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">For reinbeitedistrikter som ikke står i avgiftsmanntallet er brutto materialkostnader (inkl. mva) tilskuddsgrunnlag.</article></article><article class="legalArticle" data-lovdata-URL="LTI/forskrift/1993-07-16-753/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilskuddsberegning.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nedre grense for tilskuddsberettigede kostnader er kr. 10.000,-. Flere reindriftsanlegg av samme type kan samles i en søknad, forutsatt samme søker/eier. Gjeterhytter behandles enkeltvis.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Til reindriftsanlegg gis det tilskudd med inntil 60 % av tilskuddsgrunnlaget når søker er driftsenhet, inntil 70 % når søker er distrikt eller tamreinlag, og inntil 80 % når søker er fellesbeitedistrikt (to eller flere distrikter/tamreinlag er søker, og bruker, av anlegget). Det gis tilskudd med inntil kr. 500.000,- pr. reindriftsanlegg.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Til slakteanlegg som klart er skilt fra øvrige anlegg, gis et tilskudd på inntil 80 %.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Større anlegg som omfatter flere distrikter kan gis tilskudd ut over de begrensninger som er fastsatt i denne forskrift.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Til gjeterhytter gis det tilskudd med inntil 60 % av tilskuddsgrunnlaget, begrenset inntil kr. 70.000,- når søker er driftsenhet og inntil 100.000,- når søker er distrikt med mer enn en driftsenhet og for tamreinlag. Ved tilskudd til fagarbeid på gjeterhytter legges til grunn inntil kr. 700,- pr. m<sup>2</sup>.</article></article><article class="legalArticle" data-lovdata-URL="LTI/forskrift/1993-07-16-753/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Saksbehandling.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Søknad sendes reindriftsagronomen i søkerens område, innen fastsatt søknadsfrist. Søknad fra driftsenheter skal forelegges distriktsstyret til uttalelse før oversendelse til reindriftsagronomen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Reindriftsagronomen kontrollerer at søknaden er fullstendig. Områdestyret gir sin innstilling før søknaden sendes Reindriftens Utviklingsfond for avgjørelse.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">I medhold av forvaltningsloven kan fondsstyrets vedtak påklages til Landbruksdepartementet.</article></article><article class="legalArticle" data-lovdata-URL="LTI/forskrift/1993-07-16-753/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling og kontroll.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">I tilskuddsvedtak kan nærmere betingelser fastsettes.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Før utbetaling skjer, skal reindriftsagronomen kontrollere at tiltaket er gjennomført i samsvar med plan og søknad, og at eventuelle forutsetninger er oppfylt.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Som hovedregel utbetales tilskuddet etterskuddsvis, etter framlagt byggeregnskap med dokumentasjon av utgiftene. Dersom dokumenterte tilskuddsberettigede kostnader er mindre enn beløpet i søknaden, avkortes tilskuddet tilsvarende (faktiske kostnader x tilskuddsprosent). Etter avtale med reindriftsagronomen kan inntil 50 % av tilskuddet utbetales på forskudd etter regninger, mot at minst tilsvarende del av investeringsformålet er fullført. Tilskudd utbetales til søkerens byggekonto.</article></article><article class="legalArticle" data-lovdata-URL="LTI/forskrift/1993-07-16-753/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft straks. Samtidig oppheves Landbruksdepartementets retningslinjer av 4. november 1982 for behandling av søknad om tilskudd til gjeterhytter i reindriften.</article></article></main></body></html>