<!DOCTYPE html><html lang="no"><head><title>Forskrift om gjennomføringen av forsøk med listepasientsystem i kommunehelsetjenesten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">FOR-1993-07-23-769</dd><dt class="dokid">DokumentID</dt><dd class="dokid">LTI/forskrift/1993-07-23-769</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 13</dd><dt class="dateInForce">I kraft fra</dt><dd class="dateInForce">1993-07-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-07-04-53/§2</li></ul></dd><dt class="dateOfPublication">Kunngjort</dt><dd class="dateOfPublication">1993-08-20</dd><dt class="title">Tittel</dt><dd class="title">Forskrift om gjennomføringen av forsøk med listepasientsystem i kommunehelsetjenesten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 23. juli 1993 med hjemmel i lov av 4. juli 1991 nr. 53 om forsøk med listepasientsystem i kommunehelsetjenesten § 2. Fremmet av Sosialdepartementet.</dd><dt class="refid">RefID</dt><dd class="refid">forskrift/1993-07-23-769</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføringen av forsøk med listepasientsystem i kommunehelsetjenesten.<ul class="tocSubUl"><li>Kap. I Formål, virkeområde, m.m.<ul class="tocSubUl"><li>§ 1-1.</li><li>§ 1-2.</li><li>§ 1-3.</li><li>§ 1-4.</li></ul></li><li>Kap. II Listepasientsystemet<ul class="tocSubUl"><li>§ 2-1.</li><li>§ 2-2.</li><li>§ 2-3.</li><li>§ 2-4.</li><li>§ 2-5.</li><li>§ 2-6.</li><li>§ 2-7.</li></ul></li><li>Kap. III Finansiering<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li><li>§ 3-5.</li></ul></li><li>Kap. IV Forskjellige bestemmelser<ul class="tocSubUl"><li>§ 4-1.</li><li>§ 4-2.</li><li>§ 4-3.</li><li>§ 4-4.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-07-23-769" id="dokument"><h1>Forskrift om gjennomføringen av forsøk med listepasientsystem i kommunehelsetjenesten.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-07-23-769/KAPITTEL_1" data-partID="k1"><h2>Kap. I Formål, virkeområde, m.m.</h2><article class="legalArticle" data-lovdata-URL="LTI/forskrift/1993-07-23-769/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formål med forskriften er å utprøve et listepasientsystem over 3 år i 4 kommuner som selv ønsker å delta i forsøket. Departementet ønsker bl.a. å få erfaringer med hvordan en ordning med fast legekontakt vil fungere for brukerne, legene og kommunen.</article></article><article class="legalArticle" data-lovdata-URL="LTI/forskrift/1993-07-23-769/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften omfatter befolkningen i Trondheim, Tromsø, Lillehammer og Åsnes kommune, som Kongen bestemmer skal være forsøkskommuner.</article></article><article class="legalArticle" data-lovdata-URL="LTI/forskrift/1993-07-23-769/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Forsøk med listepasientsystem i kommunehelsetjenesten varer i tre år fra forskriften trer i kraft.</article></article><article class="legalArticle" data-lovdata-URL="LTI/forskrift/1993-07-23-769/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Den enkelte forsøkskommune skal inngå avtale med staten om de rammevilkårene som gjelder under gjennomføringen av forsøket.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-07-23-769/KAPITTEL_2" data-partID="k2"><h2>Kap. II Listepasientsystemet</h2><article class="legalArticle" data-lovdata-URL="LTI/forskrift/1993-07-23-769/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Kommuneleger og leger med kommunal avtale om driftstilskudd skal inngå i forsøket. Forsøkskommunene avgjør selv om leger uten kommunal avtale skal inngå i listepasientsystemet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Det kan normalt ikke inngås avtale om listeansvar for mindre enn 500 personer. Det kan likevel gjøres unntak for kommunelege I eller helsesjef som driver allmennpraksis i deltidsstilling.</article></article><article class="legalArticle" data-lovdata-URL="LTI/forskrift/1993-07-23-769/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Alle personer over 12 år i forsøkskommunene skal motta tilbud om å velge fast lege. Foreldre velger lege på vegne av sine barn under 12 år.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Personer som flytter til forsøkskommuner får tilbud om å velge fast lege ved innflytting.</article></article><article class="legalArticle" data-lovdata-URL="LTI/forskrift/1993-07-23-769/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Befolkningen fordeles på legene i forsøkskommunene.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Legen får et særskilt ansvar for pasienter på sin liste.</article></article><article class="legalArticle" data-lovdata-URL="LTI/forskrift/1993-07-23-769/§2-4" data-name="§2-4" data-partID="§2-4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den enkelte lege kan fremsette forslag om en øvre grense for listestørrelse. Ved lukning av lister skal det tas hensyn til at det kan opprettholdes rimelig legedekning og tilfredsstillende tilgjengelighet til lege i kommunen.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Ved etablering av lister skal listestørrelse kunne tilpasses den avtale legen hadde med kommunen før forsøket startet.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">En lege som har behov for redusert kurativ virksomhet, kan anmode kommunen om å lukke praksisen ved et forholdsmessig lavere antall tilmeldte.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Endelig vedtak om lukning av liste treffes av kommunen etter at samarbeidsutvalget har uttalt seg.</article></article><article class="legalArticle" data-lovdata-URL="LTI/forskrift/1993-07-23-769/§2-5" data-name="§2-5" data-partID="§2-5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Det skal inngås avtale mellom kommunen og listeleger om bl.a.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/1/punkt/1/" id="kapittel-2-paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/1/punkt/1/ledd/1/" id="kapittel-2-paragraf-5-ledd-1-punkt-1-ledd-1">Kontorpraksis og sykebesøk i tidsrommet mellom kl. 8.00 – 16.00</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/1/punkt/2/" id="kapittel-2-paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/1/punkt/2/ledd/1/" id="kapittel-2-paragraf-5-ledd-1-punkt-2-ledd-1">maksimal ventetid for første gangs henvendelse for helsemessig vurdering ved sykdom</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/1/punkt/3/" id="kapittel-2-paragraf-5-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/1/punkt/3/ledd/1/" id="kapittel-2-paragraf-5-ledd-1-punkt-3-ledd-1">vikarordning ved fravær</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/1/punkt/4/" id="kapittel-2-paragraf-5-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/1/punkt/4/ledd/1/" id="kapittel-2-paragraf-5-ledd-1-punkt-4-ledd-1">legers gjensidige plikt til å overta listeansvar ved fravær</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/5/ledd/1/punkt/5/" id="kapittel-2-paragraf-5-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/5/ledd/1/punkt/5/ledd/1/" id="kapittel-2-paragraf-5-ledd-1-punkt-5-ledd-1">informasjon.</article></article></li></ul></article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Det bør avtales kontortid en dag i uken etter kl. 16.00.</article></article><article class="legalArticle" data-lovdata-URL="LTI/forskrift/1993-07-23-769/§2-6" data-name="§2-6" data-partID="§2-6" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Listeleger plikter å gi forsøkskommunen nødvendige grunnlagsdata for å sikre tilfredsstillende evaluering av forsøket. Slike data skal kunne omfatte diagnose, konsultasjonstidspunkt, pasienters alder og kjønn og henvisning til spesialist eller sykehus.</article></article><article class="legalArticle" data-lovdata-URL="LTI/forskrift/1993-07-23-769/§2-7" data-name="§2-7" data-partID="§2-7" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Turnuskandidater kan ikke ha avtale om selvstendig listeansvar.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-07-23-769/KAPITTEL_3" data-partID="k3"><h2>Kap. III Finansiering</h2><article class="legalArticle" data-lovdata-URL="LTI/forskrift/1993-07-23-769/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Listelegens godtgjørelse for listepasienter dekkes av basistilskudd fra forsøkskommunen. I tillegg ytes godtgjørelse fra folketrygden i henhold til takster fastsatt i særskilt tariff for forsøket. Takstene fastsettes i forhandlinger med Den norske lægeforening.</article></article><article class="legalArticle" data-lovdata-URL="LTI/forskrift/1993-07-23-769/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det fastsettes et basistilskudd pr. person på legens liste. Størrelsen på basistilskuddet som skal gjelde i de fire forsøkskommunene og regler for utbetaling av tilskuddet avtales med Den norske lægeforening. Det skal avtales et høyere basistilskudd for de første 500 personer.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">For leger med spesialistkompetanse i allmennmedisin gis et avtalt tillegg til basistilskuddet. Det gis også et avtalt tillegg for personer over 75 år.</article></article><article class="legalArticle" data-lovdata-URL="LTI/forskrift/1993-07-23-769/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dersom en pasient i forsøkskommunen søker annen lege enn sin listelege uten særskilt grunn, eller går direkte til spesialist uten henvisning, kan legen kreve høyere egenandel fra pasienten.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Retningslinjer for henvisning til spesialist og tilbakevisning til primærlege utarbeidet av Den norske lægeforening skal gjelde i forsøkskommunene. Det skal normalt foreligge rapport fra spesialist og ny henvisning fra listelege hvis spesialistbehandling for samme sykdom overstiger 2 mnd.</article></article><article class="legalArticle" data-lovdata-URL="LTI/forskrift/1993-07-23-769/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Sosialdepartementet fastsetter forskrift med nærmere regler og takster for refusjon fra folketrygden i forsøkskommunene.</article></article><article class="legalArticle" data-lovdata-URL="LTI/forskrift/1993-07-23-769/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Pasienter som får behandling hos leger som praktiserer i forsøkskommunen, men som ikke er med i listepasientsystemet, har rett til refusjon i henhold til særskilte takster som gjelder for forsøket.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-07-23-769/KAPITTEL_4" data-partID="k4"><h2>Kap. IV Forskjellige bestemmelser</h2><article class="legalArticle" data-lovdata-URL="LTI/forskrift/1993-07-23-769/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Kommunehelsetjenestelovens regler om klage på nødvendig helsehjelp kommer til anvendelse for listepasienter.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Listepasienter kan likevel kreve en vurdering av kommunenes medisinsk-faglige ansvarlige lege, dersom pasienten mener at listelegen motsetter seg henvisning til spesialistutredning eller til annen allmennlege ved begrunnet anmodning om «second opinion».</article></article><article class="legalArticle" data-lovdata-URL="LTI/forskrift/1993-07-23-769/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Kommunen oppnevner et rådgivende samarbeidsutvalg sammensatt av representanter for kommunen, legene og brukerne.</article></article><article class="legalArticle" data-lovdata-URL="LTI/forskrift/1993-07-23-769/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Det skal etableres en sentral prosjektgruppe for forsøket. Sosialdepartementet fastsetter mandat for og sammensetning av gruppen.</article></article><article class="legalArticle" data-lovdata-URL="LTI/forskrift/1993-07-23-769/§4-4" data-name="§4-4" data-partID="§4-4" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Forskriften trer i kraft straks.</article></article></section></main></body></html>