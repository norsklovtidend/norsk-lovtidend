<!DOCTYPE html><html lang="no"><head><title>Særskilte spilleregler for on-line spill.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:33</dd><dt class="legacyID">Datokode</dt><dd class="legacyID">FOR-1993-04-20-730</dd><dt class="dokid">DokumentID</dt><dd class="dokid">LTI/forskrift/1993-04-20-730</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 13</dd><dt class="dateInForce">I kraft fra</dt><dd class="dateInForce">Spilleomgang 26/1993</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§11</li></ul></dd><dt class="dateOfPublication">Kunngjort</dt><dd class="dateOfPublication">1993-08-20</dd><dt class="title">Tittel</dt><dd class="title">Særskilte spilleregler for on-line spill.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet 20. april 1993 med hjemmel i lov av 28. august 1992 nr. 103 om pengespill m.v. § 11.</dd><dt class="refid">RefID</dt><dd class="refid">forskrift/1993-04-20-730</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Særskilte spilleregler for on-line spill.<ul class="tocSubUl"><li>1. Kuponger</li><li>2. Innleveringsfrist</li><li>3. Spillemåter</li><li>4. Spillekvittering og kontroll</li><li>5. Annullering av spill</li><li>6. Lukningstid</li><li>7. Ansvarsfraskrivelse</li><li>8. Former for deltakelse</li><li>9. Premieutbetaling</li><li>10. Andre bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1993-04-20-730" id="dokument"><h1>Særskilte spilleregler for on-line spill.</h1><article class="legalP" data-absoluteaddress="/ledd/1/" id="ledd-1">Disse spilleregler er et supplement til Norsk Tipping AS' ordinære spilleregler og gjelder spesielt for spill via Norsk Tipping AS' dataterminaler (on-line spill). De ordinære spillereglene for fotballspillene (Vinnertips/Måltips) og Lotto gjelder også for on-line spill med mindre de fravikes i spillereglene nedenfor. Henvisningene nedenfor gjelder de ordinære spillereglene for både fotballspillene og Lotto.</article><article class="legalArticle" data-lovdata-URL="LTI/forskrift/1993-04-20-730/1" data-name="1" data-partID="1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">1</span>. <span class="legalArticleTitle">Kuponger</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">(jf. pkt. 5 for fotballspillene og Lotto)</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Til on-line spill kan Norsk Tipping AS' kuponger anvendes. På on-line kupongene kan også et system gjentas ved avkryssing i gangefeltet for henholdsvis 2, 5, 10 eller 20 ganger.</article></article><article class="legalArticle" data-lovdata-URL="LTI/forskrift/1993-04-20-730/2" data-name="2" data-partID="2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">2</span>. <span class="legalArticleTitle">Innleveringsfrist</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">(jf. pkt. 14 for fotballspillene og Lotto)</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">On-line spill har en særskilt innleveringsfrist som fastsettes av Norsk Tipping AS.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Spilleren må selv gjøre seg kjent den enkelte kommisjonærs forretningstid.</article></article><article class="legalArticle" data-lovdata-URL="LTI/forskrift/1993-04-20-730/3" data-name="3" data-partID="3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">3</span>. <span class="legalArticleTitle">Spillemåter</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">(jf. pkt. 14 for fotballspillene og Lotto)</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">On-line spill skjer ved frammøte hos kommisjonær, og utføres av spilleren selv eller spillerens representant på en av følgende måter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Spillerens utfylte kupong avleses i on-line terminalen.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Spilleren ber kommisjonæren om et ønsket antall rekker tilfeldig valgt av on-line terminalen.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">Spilleren meddeler kommisjonæren hvilke rekker som ønskes spilt. Kommisjonæren kan kreve at meddelelsen skjer skriftlig.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">Spilleren leverer de rekker som ønskes spilt på tilpasset diskettstandard til kommisjonær som har det nødvendige utstyr for slik registrering.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">On-line spill overføres umiddelbart fra kommisjonær via telenettet til Norsk Tipping AS' sentrale dataanlegg.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">En-ukes spill gjelder alltid for den spilleomgangen de er registrert for i Norsk Tipping AS' sentralanlegg.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Flerukers spill gjelder fortløpende fra og med den spilleomgang de er registrert i Norsk Tipping AS' sentralanlegg.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Flerukers spill deltar på de betingelser som foreligger ved gjennomføringen av den enkelte spilleomgang.</article></article><article class="legalArticle" data-lovdata-URL="LTI/forskrift/1993-04-20-730/4" data-name="4" data-partID="4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">4</span>. <span class="legalArticleTitle">Spillekvittering og kontroll</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">(jf. pkt. 17 for fotballspillene og Lotto)</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">On-line terminalen skriver ut en spillekvittering som bl.a. viser spilleform, kommisjonærnummer, kvitteringsnummer, gyldighetstid, eventuelt spillerens registreringsnummer, samt de rekker som er spilt.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Spilleren må selv kontrollere og er ansvarlig for at de rekker som er gjengitt på spillekvitteringen, er i overensstemmelse med innleverte eller ønskede rekker, samt at spilleform og gyldighetstid er riktig og at det 16-sifrede kvitteringsnummeret nederst på kvitteringen er lesbart.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Spilleren eller spillerens representant må selv kontrollere at det spillernummer (registreringsnummer) som er påført spillekvitteringen, er i samsvar med spillernummeret på det spillerkort som ønskes benyttet til registrering av spillet.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Spillekvitteringen er den eneste gyldige dokumentasjon for at spillet er foretatt. Den er et ihendehaverbevis og skal oppbevares på forsvarlig måte av spilleren. Spillekvitteringen er grunnlaget for utbetaling av premie i de tilfelle utbetaling ikke skjer automatisk, jf. pkt. 9.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Dersom det er uoverensstemmelse mellom de rekker som er gjengitt på spillekvitteringen og de rekker som er registrert i selskapets sentralanlegg, er det de registrerte rekkene i selskapets sentralanlegg som er gyldige.</article></article><article class="legalArticle" data-lovdata-URL="LTI/forskrift/1993-04-20-730/5" data-name="5" data-partID="5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">5</span>. <span class="legalArticleTitle">Annullering av spill</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">(jf. pkt. 16 for fotballspillene)</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Spilleren kan annullere sine spill innen én time etter at disse er registrert i Norsk Tipping AS' sentralanlegg. Annullering må skje hos den kommisjonær som har registrert spillet. Retten til å annullere bortfaller når innleveringsfristen er utløpt, forretningen er stengt eller on-line terminalen er lukket. Ved annullering leveres den spillekvittering som ønskes annullert til kommisjonæren. Spilleren mottar kvittering for det annullerte spillet som bl.a. viser kvitteringsnummeret og innsatsbeløpet. For annullert spill tilbakebetales innsatsbeløpet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Retten til å annullere gjelder ikke når spillekvitteringen ikke entydig kan identifiseres, f.eks. ved at den er istykkerrevet eller at kvitteringsnummeret ikke er lesbart.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">For annullert spilleomgang tilbakebetales innsatsbeløpet etter selskapets nærmere bestemmelse.</article></article><article class="legalArticle" data-lovdata-URL="LTI/forskrift/1993-04-20-730/6" data-name="6" data-partID="6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">6</span>. <span class="legalArticleTitle">Lukningstid</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">(jf. pkt. 14 for fotballspillene og Lotto)</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Norsk Tipping AS fastsetter terminalenes lukningstid og seneste innleveringsfrist.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Spilleren må selv gjøre seg kjent med den enkelte kommisjonærs forretningstid samt innleveringsfrist.</article></article><article class="legalArticle" data-lovdata-URL="LTI/forskrift/1993-04-20-730/7" data-name="7" data-partID="7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">7</span>. <span class="legalArticleTitle">Ansvarsfraskrivelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">(jf. pkt. 20 for fotballspillene og Lotto)</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Verken Norsk Tipping AS eller kommisjonæren er ansvarlig for eventuelle uoverensstemmelser mellom de spill som er gjengitt på spillekvitteringen og de spill som er registrert i selskapets sentralanlegg, eller for eventuelle uoverensstemmelser mellom de spill spilleren har bedt om og den spillekvittering som spilleren har mottatt.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Norsk Tipping AS svarer ikke for tap en kommisjonær måtte ha påført spilleren ved forsinkelse, ved å behandle kupong/spillekvittering, spillerkort eller annulleringer feilaktig, ved å ta feilaktig innsatsbeløp eller på annen måte ha påført spilleren tap.</article></article><article class="legalArticle" data-lovdata-URL="LTI/forskrift/1993-04-20-730/8" data-name="8" data-partID="8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">8</span>. <span class="legalArticleTitle">Former for deltakelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Deltakelse i on-line spill kan skje i en av følgende former:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">Som registrert spiller.</article><article class="legalP" data-absoluteaddress="/paragraf/8/ledd/1/punkt/1/ledd/2/" id="paragraf-8-ledd-1-punkt-1-ledd-2">Spilleren registrerer navn, adresse og utbetalingsform via Norsk Tipping AS' registreringsskjema. Spilleren mottar fra kommisjonæren et «Norsk Tipping OnLine spillerkort» med registreringsnummer som bekrefter spillerens registrering. Spiller som benytter kortet i forbindelse med on-line spill, deltar som «registrert spiller», jf. pkt. 9.1.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">Som ikke registrert spiller.</article><article class="legalP" data-absoluteaddress="/paragraf/8/ledd/1/punkt/2/ledd/2/" id="paragraf-8-ledd-1-punkt-2-ledd-2">Spiller som deltar uten at navn og adresse er registrert eller oppgitt til Norsk Tipping AS, deltar som «ikke registrert spiller», jf. pkt. 9.2.</article></article></li></ul></article></article><article class="legalArticle" data-lovdata-URL="LTI/forskrift/1993-04-20-730/9" data-name="9" data-partID="9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">9</span>. <span class="legalArticleTitle">Premieutbetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">(jf. pkt. 30 for fotballspillene og Lotto)</article><article class="marginIdArticle" data-partID="a9.1" data-absoluteaddress="/paragraf/9/punkt/1/" id="paragraf-9-punkt-1"><span class="data-marginOriginalId">9.1</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Spiller nevnt under pkt. 8 a., «registrert spiller», får premie utbetalt med befriende virkning for Norsk Tipping AS slik:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/punkt/1/ledd/1/punkt/1/" id="paragraf-9-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/9/punkt/1/ledd/1/punkt/1/ledd/1/" id="paragraf-9-punkt-1-ledd-1-punkt-1-ledd-1">Når spilleomgangens premiebeløp er fastsatt, blir premie automatisk sendt spiller når samlet premie på én spillekvittering er kr 1.000 eller mer.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/punkt/1/ledd/1/punkt/2/" id="paragraf-9-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/9/punkt/1/ledd/1/punkt/2/ledd/1/" id="paragraf-9-punkt-1-ledd-1-punkt-2-ledd-1">Når samlet premie på én spillekvittering er under kr 1.000, kan spiller mot framleggelse av gyldig spillekvittering heve premien hos enhver on-line kommisjonær innen den frist som er fastsatt av selskapet. Blir premien ikke hevet hos on-line kommisjonær innen denne fristen, blir premien automatisk sendt spiller, eventuelt overført til spillers konto.</article></article></li></ul></article></article><article class="marginIdArticle" data-partID="a9.2" data-absoluteaddress="/paragraf/9/punkt/2/" id="paragraf-9-punkt-2"><span class="data-marginOriginalId">9.2</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Spiller nevnt under pkt. 8 b., «ikke registrert spiller», får premie utbetalt med befriende virkning for Norsk Tipping AS mot gyldig spillekvittering slik:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/punkt/2/ledd/1/punkt/1/" id="paragraf-9-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/9/punkt/2/ledd/1/punkt/1/ledd/1/" id="paragraf-9-punkt-2-ledd-1-punkt-1-ledd-1">Når samlet premie på én spillekvittering er under kr 1.000, kan spiller heve premien hos enhver on-line kommisjonær, fortrinnsvis kontant.</article><article class="legalP" data-absoluteaddress="/paragraf/9/punkt/2/ledd/1/punkt/1/ledd/2/" id="paragraf-9-punkt-2-ledd-1-punkt-1-ledd-2">Dersom utbetaling hos kommisjonær ikke kan finne sted, overføres premie til vinneren som angitt under pkt. 9.2 b nedenfor.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/punkt/2/ledd/1/punkt/2/" id="paragraf-9-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/9/punkt/2/ledd/1/punkt/2/ledd/1/" id="paragraf-9-punkt-2-ledd-1-punkt-2-ledd-1">Når samlet premie på én spillekvittering er kr 1.000 eller mer, må spiller oppgi navn, adresse og ønsket utbetalingsform på eget adresseskjema hos on-line kommisjonær. Opplysningene overføres til Norsk Tipping AS og premien blir sendt spiller, eventuelt overført til spillers konto.</article></article></li></ul></article></article><article class="marginIdArticle" data-partID="a9.3" data-absoluteaddress="/paragraf/9/punkt/3/" id="paragraf-9-punkt-3"><span class="data-marginOriginalId">9.3</span><article class="legalP" data-absoluteaddress="/paragraf/9/punkt/3/ledd/1/" id="paragraf-9-punkt-3-ledd-1">Spillekvittering skal leveres kommisjonæren når premie heves, eller når premie skal sendes spilleren i henhold til pkt. 9.2 b. Utbetales premie av kommisjonær, mottar spilleren en premiekvittering i tillegg til premien. Skal premien sendes spilleren, mottar spilleren en kvittering fra kommisjonæren. Kvitteringen bekrefter at Norsk Tipping AS vil overføre premien.</article><article class="legalP" data-absoluteaddress="/paragraf/9/punkt/3/ledd/2/" id="paragraf-9-punkt-3-ledd-2">Dersom spillekvitteringen har gjenstående gyldighetstid, mottar spilleren også ny spillekvittering for gjenstående spilleomganger. Den nye spillekvitteringen gjelder samme spill som opprinnelig spillekvittering, og påføres samme kvitteringsnummer.</article></article></article><article class="legalArticle" data-lovdata-URL="LTI/forskrift/1993-04-20-730/10" data-name="10" data-partID="10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">10</span>. <span class="legalArticleTitle">Andre bestemmelser</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Disse spillereglene gjelder med virkning fra spilleomgang 26/1993.</article></article></main></body></html>