<!DOCTYPE html><html lang="no"><head><title>Forskrift om tilsyn i barneverninstitusjoner for omsorg og behandling.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:54</dd><dt class="legacyID">Datokode</dt><dd class="legacyID">FOR-1993-02-09-550</dd><dt class="dokid">DokumentID</dt><dd class="dokid">LTI/forskrift/1993-02-09-550</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 12</dd><dt class="dateInForce">I kraft fra</dt><dd class="dateInForce">1993-02-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§5-7</li></ul></dd><dt class="dateOfPublication">Kunngjort</dt><dd class="dateOfPublication">1993-07-26</dd><dt class="title">Tittel</dt><dd class="title">Forskrift om tilsyn i barneverninstitusjoner for omsorg og behandling.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 9. februar 1993 med hjemmel i lov av 17. juli 1992 nr. 100 om barneverntjenester § 5-7.</dd><dt class="refid">RefID</dt><dd class="refid">forskrift/1993-02-09-550</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilsyn i barneverninstitusjoner for omsorg og behandling.<ul class="tocSubUl"><li>§ 1. Virkeområde</li><li>§ 2. Formål med tilsynet</li><li>§ 3. Tilsynsansvarlig</li><li>§ 4. Tilsynsutvalg</li><li>§ 5. Informasjon om tilsynsmyndigheten</li><li>§ 6. Overordnet tilsyn (Fylkesmannens tilsynsansvar når tilsynsutvalg er oppnevnt)</li><li>§ 7. Tilsynsmyndighetens oppgaver</li><li>§ 8. Tilsynsbesøk</li><li>§ 9. Møtevirksomheten</li><li>§ 10. Klagebehandling</li><li>§ 11. Tiltak ved mangler o.l. – tilsynsmyndighetens oppfølging</li><li>§ 12. Uttalelser</li><li>§ 13. Årsrapport</li><li>§ 14. Taushetsplikt</li><li>§ 15. Utgiftene</li><li>§ 16. Nærmere instruks</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1993-02-09-550" id="dokument"><h1>Forskrift om tilsyn i barneverninstitusjoner for omsorg og behandling.</h1><article class="legalArticle" data-lovdata-URL="LTI/forskrift/1993-02-09-550/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder tilsyn med de institusjoner som er tatt inn i fylkeskommunens plan, jf. lov om barneverntjenester § 5-2.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften gjelder tilsvarende for private tiltak som ikke er innarbeidet på fylkeskommunens plan og som kommunen ønsker å benytte etter §§ 4-4 femte ledd, 4-14 c, 4-24 til 4-26, jf. § 5-8 første ledd.</article></article><article class="legalArticle" data-lovdata-URL="LTI/forskrift/1993-02-09-550/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål med tilsynet</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilsynet skal ha til formål å påse at lover og regelverk blir fulgt, og at barna får forsvarlig omsorg og behandling i institusjonen. Videre skal tilsynet påse at barna blir behandlet hensynsfullt og med respekt for den enkeltes integritet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilsynsmyndigheten skal ha sin oppmerksomhet rettet mot alle forhold som har betydning for barnas utvikling, trivsel, velferd og rettssikkerhet.</article></article><article class="legalArticle" data-lovdata-URL="LTI/forskrift/1993-02-09-550/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilsynsansvarlig</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fylkesmannen har ansvaret for at det blir ført tilsyn i overensstemmelse med denne forskriften.</article></article><article class="legalArticle" data-lovdata-URL="LTI/forskrift/1993-02-09-550/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilsynsutvalg</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Til å føre løpende tilsyn kan fylkesmannen oppnevne tilsynsutvalg.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Utvalget skal ha minst tre medlemmer. Ett av medlemmene skal være jurist. Begge kjønn skal være representert. Det skal oppnevnes personlige vararepresentanter for medlemmene. Utvalget velger selv sin leder.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Medlem av institusjonens styre eller ansatte i institusjonen, ansatte ved det fylkeskommunale organ som har driftsansvaret for institusjonen, eller ansatte hos fylkesmannen, kan ikke oppnevnes som medlem.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Utvalget oppnevnes for 4 år av gangen.</article></article><article class="legalArticle" data-lovdata-URL="LTI/forskrift/1993-02-09-550/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Informasjon om tilsynsmyndigheten</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen skal gi barna, personalet og fylkeskommunen underretning om tilsynsmyndighetenes oppgaver og om hvem som skal føre det. Dersom tilsynsutvalg er oppnevnt, skal melding gis om hvem som er medlemmer og om deres adresser.</article></article><article class="legalArticle" data-lovdata-URL="LTI/forskrift/1993-02-09-550/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overordnet tilsyn (Fylkesmannens tilsynsansvar når tilsynsutvalg er oppnevnt)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når tilsynsutvalg er oppnevnt, har fylkesmannen et overordnet tilsynsansvar. Dette innebærer at fylkesmannen skal administrere tilsynsutvalgets virksomhet, gi råd og veiledning og formidle opplysninger. Fylkesmannen må gripe inn dersom noe tyder på at tilsynsutvalget ikke fungerer som det skal. Fylkesmannen kan selv føre direkte tilsyn og eventuelt sørge for tiltak etter § 11. Fylkesmannen har et særlig ansvar for å følge opp eventuell tvangsbruk, jf. § 7 nr. 4 og § 10 fjerde ledd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For å sikre nødvendig kontakt og informasjon, bør fylkesmannen innkalle tilsynsutvalget til møte minst en gang hvert halvår.</article></article><article class="legalArticle" data-lovdata-URL="LTI/forskrift/1993-02-09-550/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsynsmyndighetens oppgaver</span></h2><article class="numberedLegalP" data-numerator="1" data-absoluteaddress="/paragraf/7/nummer/1/" id="paragraf-7-nummer-1">1. Tilsynsmyndigheten skal påse at institusjonene<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/nummer/1/punkt/1/" id="paragraf-7-nummer-1-punkt-1"><span class="data-originalId">a)</span><article class="legalP" data-absoluteaddress="/paragraf/7/nummer/1/punkt/1/ledd/1/" id="paragraf-7-nummer-1-punkt-1-ledd-1">drives i samsvar med gjeldende lover, forskrifter og retningslinjer, og i samsvar med fylkeskommunens plan,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/nummer/1/punkt/2/" id="paragraf-7-nummer-1-punkt-2"><span class="data-originalId">b)</span><article class="legalP" data-absoluteaddress="/paragraf/7/nummer/1/punkt/2/ledd/1/" id="paragraf-7-nummer-1-punkt-2-ledd-1">har lokaler, utstyr, aktivitetsmatriell o.l. som er i samsvar med institusjonens formål,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/nummer/1/punkt/3/" id="paragraf-7-nummer-1-punkt-3"><span class="data-originalId">c)</span><article class="legalP" data-absoluteaddress="/paragraf/7/nummer/1/punkt/3/ledd/1/" id="paragraf-7-nummer-1-punkt-3-ledd-1">drives med forsvarlig bemanning,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/nummer/1/punkt/4/" id="paragraf-7-nummer-1-punkt-4"><span class="data-originalId">d)</span><article class="legalP" data-absoluteaddress="/paragraf/7/nummer/1/punkt/4/ledd/1/" id="paragraf-7-nummer-1-punkt-4-ledd-1">har forsvarlig medisinsk tilsyn og</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/7/nummer/1/punkt/5/" id="paragraf-7-nummer-1-punkt-5"><span class="data-originalId">e)</span><article class="legalP" data-absoluteaddress="/paragraf/7/nummer/1/punkt/5/ledd/1/" id="paragraf-7-nummer-1-punkt-5-ledd-1">følger reglene om forvaltning av beboernes økonomiske midler.</article></article></li></ul></article><article class="numberedLegalP" data-numerator="2" data-absoluteaddress="/paragraf/7/nummer/2/" id="paragraf-7-nummer-2">2. Tilsynsmyndigheten skal påse at institusjonen ivaretar de forutsetninger for oppholdet som er lagt til grunn i barneverntjenestens/fylkesnemndas vedtak og at det enkelte barn<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/nummer/2/punkt/1/" id="paragraf-7-nummer-2-punkt-1"><span class="data-originalId">a)</span><article class="legalP" data-absoluteaddress="/paragraf/7/nummer/2/punkt/1/ledd/1/" id="paragraf-7-nummer-2-punkt-1-ledd-1">får forsvarlig og respektfull omsorg og behandling,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/nummer/2/punkt/2/" id="paragraf-7-nummer-2-punkt-2"><span class="data-originalId">b)</span><article class="legalP" data-absoluteaddress="/paragraf/7/nummer/2/punkt/2/ledd/1/" id="paragraf-7-nummer-2-punkt-2-ledd-1">får hensiktsmessig opplæring og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/nummer/2/punkt/3/" id="paragraf-7-nummer-2-punkt-3"><span class="data-originalId">c)</span><article class="legalP" data-absoluteaddress="/paragraf/7/nummer/2/punkt/3/ledd/1/" id="paragraf-7-nummer-2-punkt-3-ledd-1">ikke utsettes for forhold som hensett til barnets alder krenker dets integritet og at barnets rettigheter etter lov om barneverntjenester § 5-9 blir respektert, jf. retten til å ha samkvem med andre og friheten til å bevege seg fritt i og utenfor institusjonsområdet.</article></article></li></ul></article><article class="numberedLegalP" data-numerator="3" data-absoluteaddress="/paragraf/7/nummer/3/" id="paragraf-7-nummer-3">3. Tilsynsmyndigheten skal påse at det foreligger målsetting og opplegg for det enkelte barn, og at denne planen jevnlig blir vurdert.</article><article class="numberedLegalP" data-numerator="4" data-absoluteaddress="/paragraf/7/nummer/4/" id="paragraf-7-nummer-4">4. Tilsynsmyndigheten skal påse at eventuell bruk av tvangsmidler ikke skjer i strid med gjeldende regler, jf. barnevernloven § 5-9, forskrifter gitt i medhold av denne bestemmelsen og straffelovens regler om nødrett og nødverge, §§ 47 og 48. Tilsynsmyndigheten skal gjøre seg kjent med de skriftlige opptegnelser som gjøres i forbindelse med bruk av tvang. Når tilsynet føres av et tilsynsutvalg, skal dette sørge for at slike opplysninger gis videre til fylkesmannen.</article><article class="numberedLegalP" data-numerator="5" data-absoluteaddress="/paragraf/7/nummer/5/" id="paragraf-7-nummer-5">5. Tilsynsmyndigheten skal påse at eventuelt tilbakehold i institusjon av barn plassert uten eget samtykke etter barnevernloven § 4-24, ikke skjer utover det som følger av loven og fylkesnemndas vedtak.</article><article class="numberedLegalP" data-numerator="6" data-absoluteaddress="/paragraf/7/nummer/6/" id="paragraf-7-nummer-6">6. Tilsynsmyndigheten skal påse at eventuelt tilbakehold i institusjon av barn plassert etter samtykke, jf. barnevernloven § 4-26, kun skjer når barnet og evt. også foreldrene dersom barnet er under 15 år, uttrykkelig har gitt samtykke til tilbakehold.</article></article><article class="legalArticle" data-lovdata-URL="LTI/forskrift/1993-02-09-550/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsynsbesøk</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilsynsutvalget, ved minst to medlemmer, skal besøke institusjonen minst fire ganger pr. år. Minst to besøk skal skje uanmeldt. I tilfelle der tilsynsutvalg ikke er oppnevnt, må fylkemannen, ved minst to representanter, foreta tilsvarende besøk.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Institusjoner som tar imot barn plassert etter barnevernloven §§ 4-24 og 4-26 skal besøkes minst åtte ganger pr. år. Minst fire besøk skal skje uanmeldt.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">For øvrig skal besøk alltid finne sted ved klager, når uheldige forhold på annen måte er tatt opp med tilsynsmyndigheten og når andre særlige grunner tilsier det.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Tilsynsmyndigheten skal når barnets alder og modenhet tilsier det, ta kontakt med og forspørre det enkelte barn for å høre barnets syn på oppholdet. Tilsynsmyndigheten skal også ta kontakt med de ansatte for å få en sak belyst.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Det enkelte barn har rett til å snakke med de som utøver tilsynet uten at personalet er til stede.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Etter hvert besøk utarbeider tilsynsutvalget skriftlig rapport som sendes utvalgets medlemmer, institusjonen, fylkesmannen og fylkeskommunen. Dersom fylkesmannen fører tilsynet direkte, skal rapport etter tilsynsbesøk sendes institusjonen og fylkeskommunen.</article></article><article class="legalArticle" data-lovdata-URL="LTI/forskrift/1993-02-09-550/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Møtevirksomheten</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Institusjonens styre og personalet i institusjonen kan innkalles til møter med tilsynsmyndigheten. Barna og deres foresatte kan også innkalles til møtet.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det føres protokoll fra møtene. Protokollen sendes institusjonen, fylkesmannen og fylkeskommunen.</article></article><article class="legalArticle" data-lovdata-URL="LTI/forskrift/1993-02-09-550/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klagebehandling</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Tilsynsmyndigheten skal behandle alle muntlige og skriftlige henvendelser fra barna og deres foresatte. Klager som gjelder enkeltvedtak følger forvaltningslovens regler med visse særregler, se lov om barneverntjenester § 6-1, jf. særlig §§ 6-5 og 6-6. For andre henvendelser gjelder reglene her.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Tilsynsmyndigheten må sørge for at de påklagede forhold blir best mulig belyst og eventuelt sørge for tiltak etter § 11.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">I tilfelle der tilsynsutvalg ikke er oppnevnt, må fylkesmannen behandle klagen/henvendelsen og eventuelt sørge for tiltak etter § 11.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Henvendelser som gjelder tvangsbruk skal uansett behandles av fylkesmannen.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">Det er ingen frist for henvendelser som ikke gjelder enkeltvedtak.</article><article class="legalP" data-absoluteaddress="/paragraf/10/ledd/6/" id="paragraf-10-ledd-6">Det skal føres særskilt protokoll over henvendelsene.</article><article class="legalP" data-absoluteaddress="/paragraf/10/ledd/7/" id="paragraf-10-ledd-7">Klageren skal underrettes om utfallet.</article></article><article class="legalArticle" data-lovdata-URL="LTI/forskrift/1993-02-09-550/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tiltak ved mangler o.l. – tilsynsmyndighetens oppfølging</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Når tilsynsmyndigheten under tilsynsbesøk, behandling av klage/henvendelse eller på annen måte blir oppmerksom på forhold som man mener bør endres, skal begrunnet melding sendes institusjonens ledelse, med samtidig underretning til fylkeskommunen og eventuelt fylkesmannen. Såvidt mulig bør det fremmes forslag om tiltak. Spørsmål om mindre endringer kan tas opp direkte med institusjonens ledelse.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Finner tilsynsmyndigheten at institusjonen drives på en måte som kan ha skadelige følger for de barna som oppholder seg der eller for andre, eller at driften på annen måte er uforsvarlig, skal tilsynsutvalget straks melde fra om forholdet til fylkesmannen. Fylkesmannen kan gi pålegg om å rette forholdet. Gjelder dette en privat institusjon, jf. barnevernloven § 5-8, kan fylkesmannen også gi pålegg om å nedlegge driften. Pålegget skal være skriftlig og inneholde en frist for når det skal være utført.</article></article><article class="legalArticle" data-lovdata-URL="LTI/forskrift/1993-02-09-550/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Uttalelser</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Tilsynsutvalget skal avgi uttalelser i saker som angår tilsynsarbeidet, og som blir forelagt det av Barne- og familiedepartementet, fylkesmannen og fylkeskommunen. Tilsvarende gjelder for fylkesmannen.</article></article><article class="legalArticle" data-lovdata-URL="LTI/forskrift/1993-02-09-550/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Årsrapport</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Ved utgangen av året skal den som har ført tilsyn utarbeide en årsrapport om tilsynsvirksomheten.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Rapporten skal inneholde en oppgave over antall utførte tilsynsbesøk etter § 8, antall avholdte møter etter § 6 annet ledd og § 9 og en oversikt over hvilke saker tilsynet har tatt opp i løpet av året, jf. særlig § 10. Føres tilsynet av et tilsynsutvalg, skal også sammensetningen oppgis.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Rapporten bør videre inneholde en generell vurdering av forholdene innen tilsynsområdet når det gjelder tilsynets oppgaver etter § 7, eventuelt også med forslag om tiltak av mer generell karakter.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Rapporten sendes institusjonens ledelse, fylkeskommunen og eventuelt fylkesmannen.</article></article><article class="legalArticle" data-lovdata-URL="LTI/forskrift/1993-02-09-550/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Ansatte og styre ved institusjonen, tilsynsutvalgets medlemmer og fylkesmannen har taushetsplikt i henhold til reglene i lov om barneverntjenester § 6-7.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Tilsynsmyndigheten kan pålegge styret og de ansatte å gi opplysninger som nevnt i lov om barneverntjenester § 6-7 tredje ledd.</article></article><article class="legalArticle" data-lovdata-URL="LTI/forskrift/1993-02-09-550/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Utgiftene</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Utgiftene til tilsynsutvalgets virksomhet dekkes av staten ved fylkesmannen. Barne- og familiedepartementet kan gi nærmere bestemmelser om satser.</article></article><article class="legalArticle" data-lovdata-URL="LTI/forskrift/1993-02-09-550/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Nærmere instruks</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Fylkesmannen kan innenfor rammene av denne forskriften fastsette nærmere instruks for tilsynsutvalg.</article></article><article class="legalArticle" data-lovdata-URL="LTI/forskrift/1993-02-09-550/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Denne forskriften trer i kraft 15. februar 1993.</article></article></main></body></html>