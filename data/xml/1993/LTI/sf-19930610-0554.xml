<!DOCTYPE html><html lang="no"><head><title>Forskrift om valg av medlemmer og varamedlemmer til Svalbardrådet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">FOR-1993-06-10-554</dd><dt class="dokid">DokumentID</dt><dd class="dokid">LTI/forskrift/1993-06-10-554</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 12</dd><dt class="dateInForce">I kraft fra</dt><dd class="dateInForce">1993-06-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1971-08-06-3434</li></ul></dd><dt class="dateOfPublication">Kunngjort</dt><dd class="dateOfPublication">1993-07-26</dd><dt class="title">Tittel</dt><dd class="title">Forskrift om valg av medlemmer og varamedlemmer til Svalbardrådet.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 10. juni 1993 med hjemmel i kgl.res. 6. august 1971 punkt III.</dd><dt class="refid">RefID</dt><dd class="refid">forskrift/1993-06-10-554</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om valg av medlemmer og varamedlemmer til Svalbardrådet.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li><li>§ 19.</li><li>§ 20.</li></ul></li></ul></dd></dl></header><main class="documentBody" data-lovdata-URL="LTI/forskrift/1993-06-10-554" id="dokument"><h1>Forskrift om valg av medlemmer og varamedlemmer til Svalbardrådet.</h1><article class="legalArticle" data-lovdata-URL="LTI/forskrift/1993-06-10-554/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Svalbardrådet har 15 medlemmer og et tilsvarende antall varamedlemmer.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Medlemmene velges ved direkte valg, som skal finne sted i november måned hvert annet år. Valgperioden er 2 år, fra 1. januar året etter at valg har funnet sted.</article></article><article class="legalArticle" data-lovdata-URL="LTI/forskrift/1993-06-10-554/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Valget gjennomføres i én valgkrets.</article></article><article class="legalArticle" data-lovdata-URL="LTI/forskrift/1993-06-10-554/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Stemmerett har enhver som<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">fyller eller har fylt 18 år i valgåret,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">fyller vilkårene for å avgi stemme ved kommunestyre- og fylkestingsvalg i Norge, og</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">bor på Svalbard når listen over stemmeberettigede settes opp og fortsatt bor der på valgdagen.</article></article></li></ul></article></article><article class="legalArticle" data-lovdata-URL="LTI/forskrift/1993-06-10-554/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Valgbar til Svalbardrådet er enhver som har stemmerett etter § 3 og som er bosatt i Longyearbyen eller Svea.</article></article><article class="legalArticle" data-lovdata-URL="LTI/forskrift/1993-06-10-554/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Valget ledes av et valgstyre. Valgstyret består av minst 3 personer som har stemmerett ved valget.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Valgstyret oppnevnes av Svalbardrådet. Oppnevnelsen finner sted senest i løpet av mai måned i de år det er valg til rådet. Rådet utpeker leder for valgstyret. Kan, eller ønsker, et medlem av valgstyret ikke å fungere lenger, skal Svalbardrådet snarest oppnevne nytt medlem.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Valgstyret fastsetter dato for valget, som skal holdes i løpet av november måned. Styret skal kunngjøre datoen senest 30 dager før valgdagen.</article></article><article class="legalArticle" data-lovdata-URL="LTI/forskrift/1993-06-10-554/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Valgstyret skal sørge for at det blir utarbeidet en liste over dem som har stemmerett. Listen skal legges frem til gjennomsyn senest 21 dager før valgdagen. Mener noen som ikke er ført opp i listen seg stemmeberettiget, kan dette påklages til valgstyret. Klage må fremsettes skriftlig senest 14 dager før valgdagen. Det samme gjelder dersom noen mener at en person feilaktig er ført opp som stemmeberettiget. Valgstyret skal avgjøre klagen med endelig virkning senest 7 dager før valgdagen.</article></article><article class="legalArticle" data-lovdata-URL="LTI/forskrift/1993-06-10-554/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Et forslag til valgliste må for å kunne godkjennes fylle følgende krav:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Det må være innlevert senest 1. oktober i valgåret, og ha en overskrift som angir det parti eller gruppe det går ut fra, som ikke kan lede til forveksling. Utgår listen fra et parti som er registrert på fastlandet etter valgloven § 17, skal partibetegnelsen i listeoverskriften være enslydende med partiets navn.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Det må være utfylt i tydelig rekkefølge med så mange forskjellige eller en gang gjentatte navn som det skal velges representanter. Gjentatte navn skal stå først på listen, og gjentakelsen skal skje på plassen nærmest etter. Dessuten kan listeforslaget i fortsatt rekkefølge utfylles med inntil 10 andre forskjellige navn. Kandidatene skal være betegnet med fornavn og etternavn, og – hvis det er nødvendig for å unngå forveksling – med stilling og/eller bostedsadresse.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">Det må være underskrevet av minst 15 personer med stemmerett ved valget. Underskriverne må ikke stå som forslagsstillere på noe annet forslag som gjelder samme valg.</article><article class="legalP" data-absoluteaddress="/paragraf/7/ledd/1/punkt/3/ledd/2/" id="paragraf-7-ledd-1-punkt-3-ledd-2">Utgår forslaget fra parti som er registrert etter valgloven § 17, er det nok at forslaget er underskrevet av leder og sekretær for partiets lokalavdeling på Svalbard. Dersom partiet ikke har lokalavdeling på Svalbard, gjelder bestemmelsene i første ledd.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">Det må ikke ha kandidat felles med andre forslag.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/7/ledd/1/punkt/5/" id="paragraf-7-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/7/ledd/1/punkt/5/ledd/1/" id="paragraf-7-ledd-1-punkt-5-ledd-1">Det skal angi tillitsmann, med varamann blant dem som har underskrevet listeforslaget, som valgstyret kan henvende seg til ved forhandlinger om listeforslaget. Listeforslaget bør videre inneholde en fortegnelse over et tillitsutvalg på 5 personer med 3 vararepresentanter blant forslagsstillerne som kan gi erklæring om å kalle tilbake listeforslaget. Er det ikke utpekt tillitsutvalg, anses de 5 første forslagsstillerne som tillitsutvalg og de tre neste som vararepresentanter. Styret for den partiavdeling som har underskrevet et listeforslag i samsvar med bokstav c, anses i dette tilfelle som tillitsutvalg.</article></article></li></ul></article></article><article class="legalArticle" data-lovdata-URL="LTI/forskrift/1993-06-10-554/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Et forslag til valgliste kan kalles tilbake av forslagets tillitsutvalg. Erklæring om tilbakekallelse må være innlevert senest 15. oktober i valgåret.</article></article><article class="legalArticle" data-lovdata-URL="LTI/forskrift/1993-06-10-554/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Valgstyret skal underrette samtlige kandidater på listeforslagene. I underretningen skal opplyses om at den som ønsker å kreve seg fritatt for valg må fremsette skriftlig krav om dette til valgstyret innen 15. oktober i valgåret. Det skal for øvrig ikke settes særskilte krav om grunn for fritak.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Underretning er ikke nødvendig til de personer som har underskrevet listeforslaget, og disse anses å ha samtykket i å stå på listen.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Står en kandidat på flere listeforslag, skal han gis pålegg om å si fra innen 15. oktober hvilket forslag han vil stå på. Svarer han ikke blir han stående på det forslag som først er innlevert uten senere å være tilbakekalt, men strykes av de andre forslagene.</article></article><article class="legalArticle" data-lovdata-URL="LTI/forskrift/1993-06-10-554/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Valgstyret avgjør om forslagene til valglister skal godkjennes.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">En kandidat som ikke er valgbar, strykes av listeforslaget med mindre det blir dokumentert at vedkommende fyller valgbarhetsvilkårene på valgdagen. En kandidat som krever seg fritatt strykes av listeforslaget.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Tillitsmannen bestemmer hvilket navn som skal settes inn på en plass som er blitt ledig fordi en kandidat er blitt strøket av listen. Gjør han ikke det, rykker de etterfølgende kandidater opp i uforandret rekkefølge.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Dersom det skal settes inn et nytt navn i stedet for et som er strøket, må tillitsmannen legge fram skriftlig erklæring fra den nye kandidaten om at vedkommende er villig til å stå på listen. Det kan ikke settes inn navn som allerede er ført opp på et annet innlevert listeforslag.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">Har flere valglister samme overskrift, eller overskrifter som ikke tydelig skiller seg fra hverandre, og saken ikke blir ordnet ved forhandlinger, seirer det forslaget som er innlevert først. Enerett til partinavn etter valgloven § 17 går likevel alltid foran.</article></article><article class="legalArticle" data-lovdata-URL="LTI/forskrift/1993-06-10-554/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Valgstyret skal senest 2 uker før valgdagen kunngjøre de lister som er godkjent. Valgstyret skal også utarbeide stemmesedler og sørge for at disse blir trykt opp i tilstrekkelig antall.</article></article><article class="legalArticle" data-lovdata-URL="LTI/forskrift/1993-06-10-554/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Rekkefølgen av kandidatnavnene på stemmesedlene regnes slik velgeren har angitt den ved plassen på stemmeseddelen eller ved tilføyd nummer. Reglene i valgloven § 44 nr. 4 gjelder tilsvarende.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Valgoppgjøret skjer som for reglene om kommune styrevalg i valgloven §§ 64 og 65.</article></article><article class="legalArticle" data-lovdata-URL="LTI/forskrift/1993-06-10-554/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dersom det innen fristen ikke blir innlevert eller godkjent noen listeforslag, eller dersom bare ett forslag blir innlevert og godkjent, skal valget holdes som flertallsvalg etter følgende regler:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/13/ledd/1/punkt/1/" id="paragraf-13-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/13/ledd/1/punkt/1/ledd/1/" id="paragraf-13-ledd-1-punkt-1-ledd-1">Valgstyret skal oppfordre alle stemmeberettigede om å sende inn forslag på rådsmedlemmer og varamedlemmer. Forslag skal innleveres senest 14 dager før valgdagen. Forslaget skal være underskrevet av minst 5 stemmeberettigede. Valgstyret undersøker om de foreslåtte kandidater er valgbare og villige til å stille til valg.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/13/ledd/1/punkt/2/" id="paragraf-13-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/13/ledd/1/punkt/2/ledd/1/" id="paragraf-13-ledd-1-punkt-2-ledd-1">Valgstyret skal senest 7 dager før valgdagen utarbeide og kunngjøre en liste over de som er foreslått i alfabetisk rekkefølge.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/13/ledd/1/punkt/3/" id="paragraf-13-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/13/ledd/1/punkt/3/ledd/1/" id="paragraf-13-ledd-1-punkt-3-ledd-1">Valgstyret skal utarbeide en stemmeseddel med de foreslåtte kandidaters navn i alfabetisk rekkefølge. Valgstyret skal informere velgerne om hvordan de skal gå frem for å markere på stemmeseddelen hvem de stemmer på. Stemmeseddelen skal inneholde opplysning om hva som kan føre til at en stemmeseddel blir forkastet som ugyldig.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/13/ledd/1/punkt/4/" id="paragraf-13-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/13/ledd/1/punkt/4/ledd/1/" id="paragraf-13-ledd-1-punkt-4-ledd-1">Det skal avgis stemme på det antall rådsmedlemmer som skal velges. Det kan bare stemmes på kandidater som er foreslått. Er det ført opp andre navn enn dem som er foreslått, eller er det for øvrig foretatt oppføringer eller rettelser, skal disse settes ut av betraktning ved opptelling av stemmene. Dersom det er avgitt stemme på flere foreslåtte kandidater enn det antall som skal velges, settes de overskytende navnene som står sist i rekkefølgen, ut av betraktning.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/13/ledd/1/punkt/5/" id="paragraf-13-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/13/ledd/1/punkt/5/ledd/1/" id="paragraf-13-ledd-1-punkt-5-ledd-1">De som har fått flest stemmer, er valgt inn i den rekkefølge stemmetallene tilsier. Første varamedlem blir den som har fått flest stemmer etter siste rådsmedlem. Annet varamedlem blir den som kommer dernest i stemmetall osv. Ved stemmelikhet avgjøres valget ved loddtrekning.</article></article></li></ul></article></article><article class="legalArticle" data-lovdata-URL="LTI/forskrift/1993-06-10-554/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Valgstyret utarbeider nødvendige retningslinjer for gjennomføring av valget, herunder eventuelle retningslinjer om forhåndsavstemning.</article></article><article class="legalArticle" data-lovdata-URL="LTI/forskrift/1993-06-10-554/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Resultatet av valget føres inn i en valgprotokoll og underskrives av valgstyret. Resultatet meddeles omgående til Svalbardrådet v/sekretariatet ved oversendelse av valgprotokollen. Protokollen oppbevares av rådets sekretariat. De stemmeberettigete orienteres om utfallet av valget ved oppslag og på annen høvelig måte.</article></article><article class="legalArticle" data-lovdata-URL="LTI/forskrift/1993-06-10-554/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Valgstyrets kjennelser om stemmerett og om adgang til å avgi stemme kan påklages til Justis- og politidepartementet etter reglene i forvaltningsloven kapittel VI. Klagerett har den som kjennelsen går imot, og enhver annen som har stemmerett til Svalbardrådet.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Saksbehandlingen i forbindelse med forberedelse og gjennomføring av valg kan påklages til Justis- og politidepartementet. Klagerett har enhver som har stemmerett til Svalbardrådet.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Reglene i valgloven kapittel 5 gjelder tilsvarende så langt de passer, men departementets vedtak kan ikke påklages til Stortinget.</article><article class="legalP" data-absoluteaddress="/paragraf/16/ledd/4/" id="paragraf-16-ledd-4">Klage etter denne paragrafen leveres til valgstyret. Lederen for valgstyret sender snarest mulig klagen til Justis- og politidepartementet. Han opplyser om klageren har klagerett og om når valgstyret mottok klagen. Han legger ved nødvendig utskrift av valgboken og de dokumenter som kan antas å ha betydning for saken.</article></article><article class="legalArticle" data-lovdata-URL="LTI/forskrift/1993-06-10-554/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Dersom et rådsmedlem flytter fra Longyearbyen eller Svea, opphører vervet. Første varamedlem fra vedkommende liste trer inn i rådsmedlemmets sted for den gjenværende del av valgperioden.</article><article class="legalP" data-absoluteaddress="/paragraf/17/ledd/2/" id="paragraf-17-ledd-2">Når særlige forhold tilsier det, har et rådsmedlem eller varamedlem rett til å tre tilbake før funksjonstiden er ute. Ved tilbaketreden skal det gis rimelig forhåndsvarsel til Svalbardrådet, som avgjør om medlemmet skal kunne tre tilbake. Rådets vedtak kan påklages til Justis- og politidepartementet.</article></article><article class="legalArticle" data-lovdata-URL="LTI/forskrift/1993-06-10-554/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>.</h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Varamedlemmene skal innkalles i den rekkefølge de er valgt. For varamedlemmene gjelder ellers de samme regler som for rådsmedlemmer.</article></article><article class="legalArticle" data-lovdata-URL="LTI/forskrift/1993-06-10-554/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>.</h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Svalbardrådet holder lokaler for valgmøtet og alt nødvendig materiell i forbindelse med valget.</article></article><article class="legalArticle" data-lovdata-URL="LTI/forskrift/1993-06-10-554/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>.</h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Forskriften trer i kraft straks. Valg etter bestemmelsene holdes første gang november 1993.</article></article></main></body></html>