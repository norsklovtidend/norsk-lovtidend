<!DOCTYPE html><html lang="no"><head><title>Lov om autorisasjon av regnskapsførere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:21</dd><dt class="legacyID">Datokode</dt><dd class="legacyID">LOV-1993-06-18-109</dd><dt class="dokid">DokumentID</dt><dd class="dokid">LTI/lov/1993-06-18-109</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 11</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1993-07-12</dd><dt class="titleShort">Korttittel</dt><dd class="titleShort">Regnkapsførerloven</dd><dt class="title">Tittel</dt><dd class="title">Lov om autorisasjon av regnskapsførere.</dd><dt class="miscInformation">Annet om dokumentet</dt><dd class="miscInformation">Ot.prp.nr.51 (1992–1993), Innst.O.nr.116 (1992–1993), Besl.O.nr.141 (1992–1993). Odels- og lagtingsvedtak hhv. 3. og 9. juni 1993. Fremmet av Finans- og tolldepartementet.</dd><dt class="refid">RefID</dt><dd class="refid">lov/1993-06-18-109</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om autorisasjon av regnskapsførere.<ul class="tocSubUl"><li>§ 1. Autorisasjonsplikt for regnskapsførere</li><li>§ 2. Regnskapsføring m.v.</li><li>§ 3. Dokumentasjon av regnskapsføreroppdrag</li><li>§ 4. Vilkår for autorisasjon</li><li>§ 5. Autorisasjon og fornyelse av autorisasjon</li><li>§ 6. Bortfall av autorisasjon</li><li>§ 7. Tilbakekalling av autorisasjon</li><li>§ 8. Forklaringsplikt for autorisasjonsstyret</li><li>§ 9. Saksbehandling</li><li>§ 10. Regnskapsførers taushetsplikt</li><li>§ 11. Regnskapsførerselskap</li><li>§ 12. Register over regnskapsførere</li><li>§ 13. Gebyr og tilsyn</li><li>§ 14. Utfylling og gjennomføring</li><li>§ 15. Straff</li><li>§ 16. Overgangsregler</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/1993-06-18-109" id="dokument"><h1>Lov om autorisasjon av regnskapsførere.</h1><article class="legalArticle" data-lovdata-URL="LTI/lov/1993-06-18-109/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Autorisasjonsplikt for regnskapsførere</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Enhver som i næring påtar seg å føre regnskap for andre, skal være autorisert av departementet i samsvar med denne lov. Departementet kan delegere autorisasjonsmyndighet til et autorisasjonstyre på vilkår som fastsettes i forskrift.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Departementet kan ved forskrift eller enkeltvedtak gjøre unntak fra autorisasjonsplikten og i tvilstilfelle bestemme om loven skal gjelde.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Autorisert regnskapsfører skal nytte yrkesbetegnelsen «Autorisert regnskapsfører» (ARF). Selskap eller regnskapslag som nevnt i § 11 skal bruke betegnelsen «Autorisert regnskapsførerselskap» (ARS) eller «Autorisert regnskapslag» (ARL) i tilknytning til navnet.</article></article><article class="legalArticle" data-lovdata-URL="LTI/lov/1993-06-18-109/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Regnskapsføring m.v.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Som regnskapsføring etter denne lov regnes utføring av oppdragsgivers plikter etter regnskapslovgivningen og utarbeidelse av oppgaver og opplysninger for oppdragsgiver som denne skal gi i henhold til lov eller forskrift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Autorisert regnskapsfører skal utføre sine oppdrag i samsvar med bestemmelser i lov eller forskrift.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Bestemmelsene i denne lov gjelder tilsvarende for regnskapsføreroppdrag som autorisert regnskapsfører påtar seg, selv om oppdragsgiveren ikke har plikter som nevnt i første ledd.</article></article><article class="legalArticle" data-lovdata-URL="LTI/lov/1993-06-18-109/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Dokumentasjon av regnskapsføreroppdrag</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Autorisert regnskapsfører skal opprette skriftlig oppdragsavtale med oppdragsgiveren. I avtalen angis de regnskapsfunksjoner og andre oppdrag som skal utføres av regnskapsføreren, og for hvilken tid oppdraget skal gjelde. Oppdragsavtalen undertegnes av oppdragsgiver og regnskapsfører.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Autorisasjonsstyret kan kreve at regnskapsfører legger fram oppdragsavtaler for samtlige regnskapsføreroppdrag. Oppdragsavtale, regnskapsbøker/årsoppgjør og andre dokumenter eller oppgaver som regnskapsføreren utarbeider, samt regnskapsførerens korrespondanse på vegne av oppdragsgiveren skal inneholde oppdragsgiverens og regnskapsførerens navn og forretningsadresse.</article></article><article class="legalArticle" data-lovdata-URL="LTI/lov/1993-06-18-109/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for autorisasjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Person som søker opptak i registeret over autoriserte regnskapsførere etter § 12 skal<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">ha fast bopel i riket,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">være økonomisk vederheftig,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">ikke være umyndiggjort,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">ha gjennomført utdannelse i henhold til forskrift som gis av departementet,</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/ledd/1/punkt/5/" id="paragraf-4-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/4/ledd/1/punkt/5/ledd/1/" id="paragraf-4-ledd-1-punkt-5-ledd-1">i løpet av de siste 5 år ha regnskapspraksis tilsvarende minst 2 årsverk her i landet,</article></article></li><li data-li-identifier="6." data-name="6."><article class="listArticle" data-absoluteaddress="/paragraf/4/ledd/1/punkt/6/" id="paragraf-4-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/4/ledd/1/punkt/6/ledd/1/" id="paragraf-4-ledd-1-punkt-6-ledd-1">betale gebyr i samsvar med § 13 før autorisasjon meddeles.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Departementet kan gi dispensasjon fra bopelskravet i første ledd nr. 1.</article></article><article class="legalArticle" data-lovdata-URL="LTI/lov/1993-06-18-109/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Autorisasjon og fornyelse av autorisasjon</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Autorisasjonsstyret foretar autorisasjon ved registrering i register over regnskapsførere, regnskapsførerselskaper og regnskapslag, jf. § 12. Autorisasjonen gjelder for 5 år fra autorisasjonsårets utgang.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Søknad om fortsatt autorisasjon sendes innen 3 måneder før utgangen av autorisasjonsperioden. For fortsatt autorisasjon kreves yrkesutøvelse og faglig oppdatering etter forskrift som gis av departementet.</article></article><article class="legalArticle" data-lovdata-URL="LTI/lov/1993-06-18-109/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bortfall av autorisasjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Autorisasjon som regnskapsfører faller bort dersom en regnskapsfører<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">tas under konkursbehandling eller offentlig gjeldsforhandling etter konkursloven kap. V eller VI,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">blir umyndiggjort,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">opphører å ha fast bopel i riket.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Departementet kan i særlige tilfelle dispensere fra bestemmelsene i første ledd nr. 1 og 3. Slik dispensasjon kan bare gis for bestemt tid.</article></article><article class="legalArticle" data-lovdata-URL="LTI/lov/1993-06-18-109/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakekalling av autorisasjon</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Autorisasjon kan tilbakekalles for bestemt eller ubestemt tid dersom en regnskapsfører<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">ikke lenger er økonomisk vederheftig,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">har gitt uriktige eller ufullstendige opplysninger til autorisasjonsstyret eller unnlater å avgi forklaring til autorisasjonsstyret etter § 8,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">anses uskikket som regnskapsfører fordi hun/han har gjort seg skyldig i urettskaffent forhold eller forsettlig eller grovt uaktsomt har misligholdt sine plikter som regnskapsfører.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom det i tilfelle som nevnt i første ledd nr. 2 og 3 foreligger særlige omstendigheter, kan autorisasjonsstyret unnlate å tilbakekalle autorisasjonen og i stedet gi skriftlig advarsel. Autorisasjonstyret kan omgjøre tilbakekalling av autorisasjon etter søknad.</article></article><article class="legalArticle" data-lovdata-URL="LTI/lov/1993-06-18-109/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forklaringsplikt for autorisasjonsstyret</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Når autorisasjonsstyret finner grunn til det, skal autorisert regnskapsfører avgi forklaring om utføring av egne oppdrag og egne forhold av betydning for utøvelsen av yrket som regnskapsfører. Autorisasjonsstyret kan forlange at forklaringen gis skriftlig.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Autorisasjonsstyret kan sette tidsfrist for forklaring som nevnt i første ledd. Fristen skal gi regnskapsføreren en rimelig avpasset tid for å sette opp forklaringen og kan ikke være kortere enn 14 dager. Er det skjellig grunn til å anta at en regnskapsfører grovt har misligholdt sine plikter til skade for oppdragsgiver, kan likevel forklaring kreves uten opphold.</article></article><article class="legalArticle" data-lovdata-URL="LTI/lov/1993-06-18-109/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Saksbehandling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forvaltningsloven gjelder for saksbehandlingen så langt det etter denne lov ikke er fastsatt særlige regler.</article></article><article class="legalArticle" data-lovdata-URL="LTI/lov/1993-06-18-109/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Regnskapsførers taushetsplikt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Autoriserte regnskapsførere plikter å bevare taushet om opplysninger de får kjennskap til ved utføring av sine oppdrag. Det samme gjelder for medarbeider i regnskapsførerens virksomhet.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Regnskapsførerens taushetsplikt gjelder ikke<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/10/ledd/2/punkt/1/" id="paragraf-10-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/10/ledd/2/punkt/1/ledd/1/" id="paragraf-10-ledd-2-punkt-1-ledd-1">dersom oppdragsgiveren samtykker i at taushetsplikten ikke skal gjelde,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/10/ledd/2/punkt/2/" id="paragraf-10-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/10/ledd/2/punkt/2/ledd/1/" id="paragraf-10-ledd-2-punkt-2-ledd-1">for opplysninger som oppdragsgiveren plikter å gi etter bestemmelser i lov eller forskrift,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/10/ledd/2/punkt/3/" id="paragraf-10-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/10/ledd/2/punkt/3/ledd/1/" id="paragraf-10-ledd-2-punkt-3-ledd-1">når autorisert regnskapsfører avgir forklaring for påtalemyndighet eller domstol.</article></article></li></ul></article></article><article class="legalArticle" data-lovdata-URL="LTI/lov/1993-06-18-109/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Regnskapsførerselskap</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Selskap kan påta seg regnskapsføring for andre såfremt selskapets daglige leder er autorisert regnskapsfører. Selskapet skal melde virksomheten til det register som er nevnt i § 12.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">I oppdragsavtale etter § 3 utpekes den daglige leder eller annen bestemt angitt autorisert regnskapsfører i selskapet som ansvarlig regnskapsfører i forhold til oppdraget.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Varige sammenslutninger av regnskapspliktige (regnskapslag) med formål å føre regnskap for sammenslutningens medlemmer skal ha autorisert regnskapsfører som daglig leder. Slike sammenslutninger regnes som varige dersom de har bestått eller tar sikte på å bestå i mer enn én regnskapsperiode. Reglene om meldeplikt for regnskapsførerselskap etter første ledd gjelder tilsvarende for regnskapslag.</article></article><article class="legalArticle" data-lovdata-URL="LTI/lov/1993-06-18-109/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Register over regnskapsførere</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Autorisasjonsstyret fører register over autoriserte regnskapsførere, regnskapsførerselskaper og regnskapslag som nevnt i denne lov §§ 1 og 11. Det samme gjelder for regnskapsførere som kommer inn under § 16. Registeret skal inneholde opplysning om autorisasjoner som er bortfalt eller tilbakekalt og om skriftlige advarsler etter § 7. Departementet kan gi nærmere forskrift om registerføringen og om registerets innhold.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Autorisasjonsstyret skal også føre register over regnskapsførere som gir melding om fortsatt virksomhet etter overgangsreglene i § 16 annet ledd.</article></article><article class="legalArticle" data-lovdata-URL="LTI/lov/1993-06-18-109/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Gebyr og tilsyn</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">For søknad om autorisasjon og fornyet autorisasjon betales gebyr etter departementets nærmere bestemmelse.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Tilsyn med autoriserte regnskapsførere, regnskapsførerselskaper og regnskapsførere som nevnt i § 16 føres av Kredittilsynet, jf. lov av 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (Kredittilsynet). Utgiftene ved tilsynet utliknes etter samme lov.</article></article><article class="legalArticle" data-lovdata-URL="LTI/lov/1993-06-18-109/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfylling og gjennomføring</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Departementet gir forskrift til utfylling og gjennomføring av denne lov.</article></article><article class="legalArticle" data-lovdata-URL="LTI/lov/1993-06-18-109/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Straff</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Overtredelse av denne lov og forskrifter gitt med hjemmel i loven straffes med bøter eller fengsel inntil 3 måneder forsåvidt ingen strengere straffebestemmelse kommer til anvendelse.</article></article><article class="legalArticle" data-lovdata-URL="LTI/lov/1993-06-18-109/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsregler</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Regnskapsfører som på tidspunktet for denne lovs ikrafttredelse er «Godkjent Regnskapsfører IGR» av Institutt for Godkjenning av Regnskapsførere eller er «Registrert Regnskapsfører SRR» i Stiftelsen Registrert Regnskapsfører, får fra samme tid autorisasjon som regnskapsfører ved å gi melding til autorisasjonsstyret innen 3 måneder fra lovens ikrafttredelse og betale gebyr etter § 13.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Regnskapsfører som på tidspunktet for denne lovs ikrafttredelse i næring driver virksomhet med regnskapsføring for andre, men som ikke tilfredsstiller de krav som nevnt i første ledd, kan likevel fortsette virksomheten som regnskapsfører i 5 år regnet fra lovens ikrafttredelse. Adgang til fortsatt virksomhet er avhengig av at det gis melding om dette til autorisasjonsstyret så snart som mulig og senest innen 3 måneder fra lovens ikrafttredelse. Forøvrig gjelder bestemmelsene i denne lov med unntak av § 1 tredje ledd.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Regnskapsfører som nevnt i annet ledd kan i perioden på 5 år fra denne lovs ikrafttredelse autoriseres uten å tilfredsstille kravene i § 4 nr. 4, dersom tilstrekkelige kvalifikasjoner dokumenteres i samsvar med forskrift med hjemmel i denne lov.</article></article><article class="legalArticle" data-lovdata-URL="LTI/lov/1993-06-18-109/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Loven trer i kraft med virkning fra den tid Kongen bestemmer.</article></article></main></body></html>