<!DOCTYPE html><html lang="no"><head><title>Forskrift om lageravgift på mineralolje til framdrift av motorvogn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:13</dd><dt class="legacyID">Datokode</dt><dd class="legacyID">FOR-1993-08-20-821</dd><dt class="dokid">DokumentID</dt><dd class="dokid">LTI/forskrift/1993-08-20-821</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 14</dd><dt class="dateInForce">I kraft fra</dt><dd class="dateInForce">1993-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-11</li><li>forskrift/1993-06-08-436/§7</li></ul></dd><dt class="dateOfPublication">Kunngjort</dt><dd class="dateOfPublication">1993-09-09</dd><dt class="title">Tittel</dt><dd class="title">Forskrift om lageravgift på mineralolje til framdrift av motorvogn.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 20. august 1993 med hjemmel i lov av 19. mai 1933 nr. 11 om omsetningsavgift, Stortingets avgiftsvedtak og Finans- og tolldepartementets forskrift av 8. juni 1993 nr. 436 om avgift på mineralolje til framdrift av motorvogn og om merking av mineralolje § 7.</dd><dt class="refid">RefID</dt><dd class="refid">forskrift/1993-08-20-821</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lageravgift på mineralolje til framdrift av motorvogn.<ul class="tocSubUl"><li>§ 1. Virkeområde – omfang</li><li>§ 2. Avgiftsplikt</li><li>§ 3. Avgiftsberegning. Bunnfradrag. Minsteavgift</li><li>§ 4. Frafallelse av avgift</li><li>§ 5. Ansvar for avgiften</li><li>§ 6. Oppgave – og betalingsplikt</li><li>§ 7. Tidsfrister</li><li>§ 8. Renteberegning</li><li>§ 9. Kontroll</li><li>§ 10. Taushetsplikt</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1993-08-20-821" id="dokument"><h1>Forskrift om lageravgift på mineralolje til framdrift av motorvogn.</h1><article class="legalArticle" data-lovdata-URL="LTI/forskrift/1993-08-20-821/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde – omfang</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift fastsetter bestemmelser om lageravgift på mineralolje til framdrift av motorvogn.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Mineralolje som er merket i samsvar med bestemmelsene i Finansdepartementets forskrift av 8. juni 1993 nr. 436 om avgift på mineralolje til framdrift av motorvogn og om merking av mineralolje, regnes i denne forskrift ikke som mineralolje til framdrift av motorvogn. Det samme gjelder mineralolje som blir blandet med merket mineralolje, dersom den merkede oljen utgjør minst 20 % av blandingen.</article></article><article class="legalArticle" data-lovdata-URL="LTI/forskrift/1993-08-20-821/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftsplikt</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For mineralolje til framdrift av motorvogn som pr. 1. oktober 1993 befinner seg på lager skal det betales avgift etter den sats som er fastsatt i Stortingets vedtak om avgift på mineralolje til framdrift av motorvogn.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Avgiftsplikten gjelder dog ikke for slik mineralolje som:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">befinner seg på registrerte tilvirkere og importørers lagre for ubeskattede, avgiftspliktige varer</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">er lagret i transportmidlers drivstofftanker. For andre transportmidler enn motorvogner gjelder dette bare dersom mineraloljen i sin helhet forblir i vedkommende transportmiddels drivstofftanker, og brukes til transportmiddelets framdrift.</article></article></li></ul></article></article><article class="legalArticle" data-lovdata-URL="LTI/forskrift/1993-08-20-821/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgiftsberegning. Bunnfradrag. Minsteavgift</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved avgiftsberegningen gis et bunnfradrag på 5.000 liter, slik at det bare skal betales avgift for det kvantum olje som overstiger denne mengden.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved beregningen av bunnfradraget skal olje som er lagret på samme sted, legges sammen. Med samme sted menes samme forretningslokale, bedriftslokale eller gateadresse. I tvilstilfelle avgjør Tolldistriktssjefen i vedkommende distrikt (senere kalt Tolldistriktssjefen) hva som skal regnes som samme sted.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Avgiftsbeløp som ikke overstiger kr. 1.000,- skal ikke kreves opp.</article></article><article class="legalArticle" data-lovdata-URL="LTI/forskrift/1993-08-20-821/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Frafallelse av avgift</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Etter søknad kan Tolldistriktssjefen frafalle lageravgift mot at det avgis erklæring om at oljen skal benyttes til avgiftsfrie formål i egen virksomhet, og at den ikke skal benyttes til framdrift av motorvogn.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Med avgiftsfrie formål menes anvendelsesområder hvor det etter Stortingets vedtak om avgift på mineralolje til framdrift av motorvogn er tillatt benyttet merket olje, og produkter/anvendelsesområder som etter Finansdepartementets forskrift av 8. juni 1993 nr. 436 om avgift på mineralolje til framdrift av motorvogn og om merking av mineralolje § 1 faller utenfor avgiftsplikten.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tolldistriktssjefen kan sette vilkår for frafallelsen, herunder at oljen innen et bestemt tidspunkt skal merkes på forskriftsmessig måte eller blandes med merket mineralolje.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Det skal betales lageravgift dersom oljen blir brukt på annen måte enn forutsatt.</article></article><article class="legalArticle" data-lovdata-URL="LTI/forskrift/1993-08-20-821/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ansvar for avgiften</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som eier eller disponerer over avgiftspliktig lagret olje, er ansvarlig for innbetaling av avgiften.</article></article><article class="legalArticle" data-lovdata-URL="LTI/forskrift/1993-08-20-821/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppgave – og betalingsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den avgiftspliktige skal sende oppgave til tollvesenet over avgiftspliktige varer. Toll- og avgiftsdirektoratet kan fastsette skjema for oppgaven. Oppgave skal være innsendt Tolldistriktssjefen innen 8. oktober 1993.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Oppgave skal ikke sendes inn dersom det etter § 3 eller § 4 ikke skal betales avgift.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Avgift i samsvar med oppgaven skal betales uoppfordret til tolldistriktssjefen i vedkommende tolldistrikt innen 18. november 1993.</article></article><article class="legalArticle" data-lovdata-URL="LTI/forskrift/1993-08-20-821/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tidsfrister</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Avgiften anses betalt i rett tid når innbetalingen er stemplet av bank, postkontor eller tollkasserer eller sending til tollkasserer med betaling er poststemplet innen betalingsfristens utløp.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom fristen utløper på en lørdag, søndag eller hellig-/høytidsdag, utskytes fristen til nærmeste virkedag som ikke er lørdag.</article></article><article class="legalArticle" data-lovdata-URL="LTI/forskrift/1993-08-20-821/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Renteberegning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">For avgift som ikke er betalt ved forfall, beregnes renter med 1,5 % pr. måned eller del av måned.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved renteberegningen avrundes avgiftsbeløpet nedover til nærmeste 100 kroner. Rentebeløp under kr. 50,- oppkreves ikke.</article></article><article class="legalArticle" data-lovdata-URL="LTI/forskrift/1993-08-20-821/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Tollvesenet skal i kontrolløyemed når som helst ha adgang til å foreta kontroll hos enhver som har mulighet for å lagre mer enn 5.000 liter olje. De kan til enhver til kreve seg forelagt eller sendt inn regnskaper med bilag til gjennomsyn.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Tjenestemennene har videre rett til i kontrolløyemed å kreve innsendt fra forhandlere av mineralolje eller fra andre som har omsatt mineralolje, oversikter som viser hvilke kunder som har fått levert olje og hvilken mengde som er levert til hver enkelt kunde.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Vedkommende virksomhets eier eller styrer samt øvrige ansatte plikter å yte de nevnte tjenestemenn den nødvendige hjelp og veiledning.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Tollvesenet kan innhente opplysninger fra offentlige myndigheter og leverandører av lagringsutstyr om hvem som har mulighet for å lagre mineralolje.</article></article><article class="legalArticle" data-lovdata-URL="LTI/forskrift/1993-08-20-821/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Enhver som innehar offentlige verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysninger gis og departementet samtykker i dette.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Den som mottar opplysninger i medhold av annet ledd har selv taushetsplikt om disse.</article></article><article class="legalArticle" data-lovdata-URL="LTI/forskrift/1993-08-20-821/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft 1. oktober 1993.</article></article></main></body></html>