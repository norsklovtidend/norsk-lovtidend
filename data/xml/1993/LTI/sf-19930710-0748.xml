<!DOCTYPE html><html lang="no"><head><title>Forskrift til partnerskapsloven om prøving av vilkår og fremgangsmåte m.v. ved registrering av partnerskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:38</dd><dt class="legacyID">Datokode</dt><dd class="legacyID">FOR-1993-07-10-748</dd><dt class="dokid">DokumentID</dt><dd class="dokid">LTI/forskrift/1993-07-10-748</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 13</dd><dt class="dateInForce">I kraft fra</dt><dd class="dateInForce">1993-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-04-30-40/§2</li></ul></dd><dt class="dateOfPublication">Kunngjort</dt><dd class="dateOfPublication">1993-08-20</dd><dt class="title">Tittel</dt><dd class="title">Forskrift til partnerskapsloven om prøving av vilkår og fremgangsmåte m.v. ved registrering av partnerskap.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 10. juli 1993 med hjemmel i lov 30. april 1993 nr. 40 om registrert partnerskap § 2.</dd><dt class="refid">RefID</dt><dd class="refid">forskrift/1993-07-10-748</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til partnerskapsloven om prøving av vilkår og fremgangsmåte m.v. ved registrering av partnerskap.<ul class="tocSubUl"><li>Kapittel 1. Prøving av vilkår<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li><li>Kapittel 2. Fremgangsmåten<ul class="tocSubUl"><li>§ 15.</li><li>§ 16.</li><li>§ 17.</li><li>§ 18.</li><li>§ 19.</li><li>§ 20.</li><li>§ 21.</li><li>§ 22.</li><li>§ 23.</li><li>§ 24.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-07-10-748" id="dokument"><h1>Forskrift til partnerskapsloven om prøving av vilkår og fremgangsmåte m.v. ved registrering av partnerskap.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-07-10-748/KAPITTEL_1" data-partID="k1"><h2>Kapittel 1. Prøving av vilkår</h2><article class="legalArticle" data-lovdata-URL="LTI/forskrift/1993-07-10-748/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Før registrering kan gjennomføres skal det skje en prøving av om vilkårene er oppfylt. Prøving av vilkårene foretas av registreringsmyndigheten, jf § 15, på det sted i landet hvor en av partene bor.</article></article><article class="legalArticle" data-lovdata-URL="LTI/forskrift/1993-07-10-748/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Begge partene skal legge frem fødselsattest fra folkeregisteret som bevis for identitet og alder. Er det vanskelig å skaffe slik attest innen rimelig tid, kan annet tilfredsstillende bevis for navn og alder godtas.</article></article><article class="legalArticle" data-lovdata-URL="LTI/forskrift/1993-07-10-748/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Er noen av partene under 18 år, skal det godtgjøres at det er gitt samtykke og tillatelse til inngåelsen av det registrerte partnerskapet etter ekteskapsloven § 1.</article></article><article class="legalArticle" data-lovdata-URL="LTI/forskrift/1993-07-10-748/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Er noen av partene umyndiggjort, skal det godtgjøres at det er gitt samtykke eller tillatelse til registreringen av partnerskapet etter ekteskapsloven § 2 første punktum, jf tredje punktum. Det samme gjelder hvis noen av partene har fått oppnevnt hjelpeverge og samtykke fra hjelpevergen er et krav etter ekteskapsloven § 2 andre punktum.</article></article><article class="legalArticle" data-lovdata-URL="LTI/forskrift/1993-07-10-748/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Hver av partene skal skriftlig erklære at de ikke er så nært beslektet som nevnt i ekteskapsloven § 3.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Ved inngåelse av registrert partnerskap mellom adoptivbarn og en av de opprinnelige adoptivforeldrene eller dennes slektning skal partene i tilfelle legge frem tillatelse av fylkesmannen som nevnt i ekteskapsloven § 3 annet ledd andre punktum.</article></article><article class="legalArticle" data-lovdata-URL="LTI/forskrift/1993-07-10-748/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Hver av partene skal skriftlig erklære om han/hun lider av smittefarlig sykdom som kan overføres ved seksuell omgang. Er så tilfelle skal det godtgjøres at den andre parten er gjort kjent med sykdommen, og at begge partene har fått veiledning av lege om farene ved sykdommen.</article></article><article class="legalArticle" data-lovdata-URL="LTI/forskrift/1993-07-10-748/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Hver av partene skal erklære skriftlig om han eller hun har inngått registrert partnerskap eller ekteskap tidligere. I tilfelle skal legges frem bevis på at det er endelig oppløst i henhold til ekteskapsloven kap. 4 og 5 eller opphørt ved død.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Er tidligere partnerskap eller ekteskap oppløst ved død, skal det skaffes attest om dette fra innenlandsk eller utenlandsk offentlig myndighet. Hvis slik attest ikke kan skaffes, kan partene legge sine opplysninger og bevis frem for vedkommende skiftedommer, jf skifteloven § 8, andre jf første ledd. Hvis skiftet ikke hører inn under norsk skifterett kan spørsmålet bringes inn for skiftedommeren på det stedet der registreringsvilkårene prøves. Skifteretten avgjør ved kjennelse om bevisene skal godtas. Kjennelsen kan påkjæres av den som avgjørelsen går mot. Er bevisene godtatt, skal skifteretten gi melding til fylkesmannen, som kan påkjære kjennelsen.</article><article class="legalP" data-absoluteaddress="/kapittel/1/paragraf/7/ledd/3/" id="kapittel-1-paragraf-7-ledd-3">Hvis et registrert partnerskap er oppløst eller en skilsmisse er gjennomført i utlandet, avgjør fylkesmannen om oppløsningen/skilsmissen etter lov 2. juni 1978 nr. 38 om anerkjennelse av utenlandske skilsmisser og separasjoner skal gjelde her i riket.</article><article class="legalP" data-absoluteaddress="/kapittel/1/paragraf/7/ledd/4/" id="kapittel-1-paragraf-7-ledd-4">Dersom en skilsmisse er gjennomført i et annet nordisk land i samsvar med konvensjon 6. februar 1931 mellom Norge, Danmark, Finland, Island og Sverige inneholdende internasjonal-privatrettslige bestemmelser om ekteskap mv, jf lov 19. desember 1969 nr. 75, er ikke fylkesmannens anerkjennelse nødvendig.</article></article><article class="legalArticle" data-lovdata-URL="LTI/forskrift/1993-07-10-748/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Utenlandsk statsborger som ikke har bopel i riket må fremlegge dokumentasjon fra myndighetene i sitt hjemland som viser sivilstatus. Registreringsmyndigheten kan gjøre unntak fra dette kravet når særlige grunner taler for det.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Forskrift 5. november 1992 nr. 979 til ekteskapslovens § 7 bokstav h, om når en utenlandsk statsborger skal anses å være fast bosatt i Norge i forbindelse med prøving av ekteskapsvilkår, får tilsvarende anvendelse på inngåelse av registrert partnerskap.</article></article><article class="legalArticle" data-lovdata-URL="LTI/forskrift/1993-07-10-748/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Hver av partene skal skriftlig erklære om han eller hun har eller venter barn eller har adoptivbarn. Opplysningsplikten gjelder ikke barn som er adoptert bort.</article></article><article class="legalArticle" data-lovdata-URL="LTI/forskrift/1993-07-10-748/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Dersom registreringsmyndigheten har grunn til å tro at noen av partene på grunn av alvorlig sinnslidelse eller alvorlig psykisk utviklingshemming mangler rettslig handleevne, kan det kreves lagt frem attest fra en offentlig lege eller fra en annen lege som en offentlig lege utpeker. Med rettslig handleevne menes i denne paragrafen evne til normal forståelse av hva en registrering innebærer, og evne til normal motivering for å inngå registrert partnerskap.</article></article><article class="legalArticle" data-lovdata-URL="LTI/forskrift/1993-07-10-748/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Har noen av partene vært registrert eller gift tidligere må det legges frem bevis på at boet er overlatt skifteretten til behandling, eller legge frem erklæring fra den tidligere partner/ektefelle eller arvingene om at det er innledet privat skifte.</article><article class="legalP" data-absoluteaddress="/kapittel/1/paragraf/11/ledd/2/" id="kapittel-1-paragraf-11-ledd-2">Dette gjelder ikke dersom det fremlegges erklæring fra den tidligere partner/ektefelle om at det ikke var formue som skulle deles, eller fra avdøde partners/ektefelles arvinger om at de samtykker i at gjenlevende beholder boet uskiftet.</article><article class="legalP" data-absoluteaddress="/kapittel/1/paragraf/11/ledd/3/" id="kapittel-1-paragraf-11-ledd-3">Når det tidligere partnerskapet eller ekteskapet er oppløst på annen måte enn ved død, og det er gått mer enn to år etter oppløsningen, er det tilstrekkelig at den som skal registrere seg opplyser at det er skiftet eller at det ikke var noe å skifte.</article><article class="legalP" data-absoluteaddress="/kapittel/1/paragraf/11/ledd/4/" id="kapittel-1-paragraf-11-ledd-4">Erklæring som nevnt i første ledd, kan ikke gis av noen som er under 18 år eller er umyndiggjort, hvis ikke vergen har gitt sitt samtykke til privat skifte etter skifteloven § 79.</article><article class="legalP" data-absoluteaddress="/kapittel/1/paragraf/11/ledd/5/" id="kapittel-1-paragraf-11-ledd-5">Departementet kan gjøre unntak fra denne bestemmelsen når særlige grunner taler for det.</article></article><article class="legalArticle" data-lovdata-URL="LTI/forskrift/1993-07-10-748/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Har noen av partene svart bekreftende på § 6, § 7, eller § 9, skal det godtgjøres at den andre parten er gjort kjent med dette.</article></article><article class="legalArticle" data-lovdata-URL="LTI/forskrift/1993-07-10-748/§13" data-name="§13" data-partID="§13" data-absoluteaddress="/kapittel/1/paragraf/13/" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/1/paragraf/13/ledd/1/" id="kapittel-1-paragraf-13-ledd-1">Hver av partene skal stille et vitne som er myndig. Vitnet skal erklære at hun/han kjenner parten, og opplyse om parten tidligere har inngått partnerskap eller ekteskap og om partene er beslektet slik som nevnt i ekteskapsloven § 3. Fylkesmannen kan i særlige tilfelle samtykke til at registrert partnerskap blir gjennomført uten vitner eller med bare et vitne for begge partene.</article></article><article class="legalArticle" data-lovdata-URL="LTI/forskrift/1993-07-10-748/§14" data-name="§14" data-partID="§14" data-absoluteaddress="/kapittel/1/paragraf/14/" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/1/paragraf/14/ledd/1/" id="kapittel-1-paragraf-14-ledd-1">Skal registreringen foretas av en annen enn den som har foretatt prøvingen, skal det gis attest for at vilkårene er prøvet og at det ikke er noe til hinder for registrering.</article><article class="legalP" data-absoluteaddress="/kapittel/1/paragraf/14/ledd/2/" id="kapittel-1-paragraf-14-ledd-2">Slik attest kan vanligvis ikke gis før en uke etter at registreringsmyndigheten har mottatt de bevis partene skal fremlegge etter reglene i denne forskrift fra §§ 1 til 13. Er det viktig for partene og registreringsmyndigheten finner det klart at betingelsene for å registrere partnerskap er tilstede, kan attest gis før fristens utløp.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-07-10-748/KAPITTEL_2" data-partID="k2"><h2>Kapittel 2. Fremgangsmåten</h2><article class="legalArticle" data-lovdata-URL="LTI/forskrift/1993-07-10-748/§15" data-name="§15" data-partID="§15" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Registreringsmyndighet er notarius publicus (byfogd, sorenskriver ol.). Notarius publicus kan også foreta registrering utenfor det vanlige embetsdistriktet.</article></article><article class="legalArticle" data-lovdata-URL="LTI/forskrift/1993-07-10-748/§16" data-name="§16" data-partID="§16" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Før registreringen gjennomføres skal registreringsmyndigheten kontrollere at vilkårene er prøvet og at ekteskapsloven kap. 1 og denne forskrifts kap. 1 er fulgt. Hvis registreringsmyndigheten kjenner til at et vilkår for å inngå partnerskap ikke er oppfylt, skal han ikke foreta registreringen. Finner registreringsmyndigheten at det er tvil om et vilkår er oppfylt kan registreringen utsettes og partene pålegges å skaffe bevis for at vilkåret er oppfylt.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Foretas registreringen av den som har foretatt prøvingen kan registreringen vanligvis ikke finne sted før en uke etter at bevisene i §§ 1 til 13 er mottatt. Registreringen kan likevel skje tidligere dersom det er viktig for partene og registreringsmyndigheten finner det klart at de fyller vilkårene. Skal registreringen foretas av en annen enn den som har foretatt prøvingen kan den finne sted når det er mottatt attest om at vilkårene er prøvet, jf § 14.</article></article><article class="legalArticle" data-lovdata-URL="LTI/forskrift/1993-07-10-748/§17" data-name="§17" data-partID="§17" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Partene skal møte frem for registreringsmyndigheten samtidig og personlig. Begge skal erklære at de ønsker å registrere seg som partnere. Deretter erklærer registreringsmyndigheten dem for partnere.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Det skal være minst to vitner til stede. Vitnene må være myndige.</article></article><article class="legalArticle" data-lovdata-URL="LTI/forskrift/1993-07-10-748/§18" data-name="§18" data-partID="§18" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Departementet gir nærmere regler for utførelsen av registreringen av partnerskapet.</article></article><article class="legalArticle" data-lovdata-URL="LTI/forskrift/1993-07-10-748/§19" data-name="§19" data-partID="§19" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Dersom registreringen er gjennomført uten at partene var tilstede samtidig og personlig, er registreringen ugyldig. Det samme gjelder når registreringen er foretatt av andre enn notarius publicus. En ugyldig registrering kan likevel etter begjæring fra en av partene gis etterfølgende godkjennelse av Kongen når særlige grunner foreligger. Slik godkjenning kan også gis når en eller begge parter er død.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Er registreringen foretatt til tross for at den ene eller begge partene var uten rettslig handleevne, kan søksmål for å få kjent det registrerte partnerskapet ugyldig reises innen seks måneder etter registreringen. Er det gått mer enn seks måneder må partene oppløse registreringen etter de vanlige reglene for oppløsning av registrert partnerskap, jf ekteskapsloven kap. 4 og 5.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">En verge kan reise søksmål på vegne av en part som mangler rettslig handleevne. Det samme kan en hjelpeverge som er oppnevnt etter vergemålsloven § 90 a flg dersom det faller innenfor hjelpevergens oppdrag. Ekteskapsloven § 28 første, jf tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/1993-07-10-748/§20" data-name="§20" data-partID="§20" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Slektskap eller andre forhold som fører til ugildhet etter forvaltningsloven § 6, er ikke til hinder for at registreringsmyndighetene foretar registrering eller treffer andre avgjørelser etter kap. 1 og 2 i denne forskriften.</article></article><article class="legalArticle" data-lovdata-URL="LTI/forskrift/1993-07-10-748/§21" data-name="§21" data-partID="§21" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Hvis registrering blir nektet til tross for at vilkårene er prøvet, kan avgjørelsen påklages til fylkesmannen. Fylkesmannen kan pålegge registreringsmyndigheten å foreta registrering.</article></article><article class="legalArticle" data-lovdata-URL="LTI/forskrift/1993-07-10-748/§22" data-name="§22" data-partID="§22" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Registrering foretatt av registreringsmyndigheten føres i embetets protokoll.</article></article><article class="legalArticle" data-lovdata-URL="LTI/forskrift/1993-07-10-748/§23" data-name="§23" data-partID="§23" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Registreringsmyndigheten skal snarest, og senest innen en uke, sende melding om registreringen til folkeregisteret. Meldingen sendes folkeregisteret i den kommunen den yngste parten var bosatt før registreringen. Var den yngste parten bosatt i utlandet, sendes meldingen folkeregisteret i den kommunen den eldste parten var bosatt.</article><article class="legalP" data-absoluteaddress="/kapittel/2/paragraf/9/ledd/2/" id="kapittel-2-paragraf-9-ledd-2">Meldingen sendes på blankett fastsatt av departementet. Samtlige spørsmål skal besvares så langt de passer.</article></article><article class="legalArticle" data-lovdata-URL="LTI/forskrift/1993-07-10-748/§24" data-name="§24" data-partID="§24" data-absoluteaddress="/kapittel/2/paragraf/10/" id="kapittel-2-paragraf-10"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/2/paragraf/10/ledd/1/" id="kapittel-2-paragraf-10-ledd-1">Denne forskrift trer i kraft 1. august 1993.</article></article></section></main></body></html>