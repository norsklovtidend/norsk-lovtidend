<!DOCTYPE html><html lang="no"><head><title>Forskrift om rettigheter under opphold i barneverninstitusjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">FOR-1993-02-09-549</dd><dt class="dokid">DokumentID</dt><dd class="dokid">LTI/forskrift/1993-02-09-549</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 12</dd><dt class="dateInForce">I kraft fra</dt><dd class="dateInForce">1993-02-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§5-9</li></ul></dd><dt class="dateOfPublication">Kunngjort</dt><dd class="dateOfPublication">1993-07-26</dd><dt class="title">Tittel</dt><dd class="title">Forskrift om rettigheter under opphold i barneverninstitusjon.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 9. februar 1993 med hjemmel i lov av 17. juli 1992 nr. 100 om barneverntjenester § 5-9 fjerde ledd.</dd><dt class="refid">RefID</dt><dd class="refid">forskrift/1993-02-09-549</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om rettigheter under opphold i barneverninstitusjon.<ul class="tocSubUl"><li>I. Barnas rettigheter<ul class="tocSubUl"><li>§ 1. Vern om personlig integritet</li><li>§ 2. Besøk i institusjonen</li><li>§ 3. Medisinsk behandling</li><li>§ 4. Beboernes korrespondanse</li><li>§ 5. Oppbevaring av økonomiske midler</li><li>§ 6. Innsyn i opplysninger</li><li>§ 7. Oppbevaring av opplysninger</li></ul></li><li>II. Bruk av tvang<ul class="tocSubUl"><li>§ 8. Tvang som ledd i behandlingen eller som straff</li><li>§ 9. Kroppsvisitasjon, kroppsundersøkelse, ransaking og beslaglegging</li><li>§ 10. Tvang i akutte faresituasjoner</li><li>§ 11. Adgangen til å bevege seg utenfor institusjonens område</li><li>§ 12. Tilbakeføring ved rømming</li></ul></li><li>III. Klage m.m.<ul class="tocSubUl"><li>§ 13. Klager og andre henvendelser om brudd på forskriften</li><li>§ 14. Avtaler</li><li>§ 15. Taushetsplikt</li></ul></li><li>IV. Private tiltak<ul class="tocSubUl"><li>§ 16. Forskriftenes anvendelse for private tiltak</li><li>§ 17. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1993-02-09-549" id="dokument"><h1>Forskrift om rettigheter under opphold i barneverninstitusjon.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1993-02-09-549/KAPITTEL_1" data-partID="k1"><h2>I. Barnas rettigheter</h2><article class="legalArticle" data-lovdata-URL="LTI/forskrift/1993-02-09-549/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Vern om personlig integritet</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Institusjoner skal drives slik at beboerne selv kan bestemme i personlige spørsmål og ha det samvær med andre som de ønsker, så langt dette er forenlig med beboerens alder og modenhet, med formålet med oppholdet, og med institusjonens ansvar for driften, herunder ansvar for trygghet og trivsel.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Med de begrensninger som er nevnt i første ledd skal bl.a.<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/2/punkt/1/" id="kapittel-1-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/2/punkt/1/ledd/1/" id="kapittel-1-paragraf-1-ledd-2-punkt-1-ledd-1">forholdene legges til rette for at beboerne får delta i utformingen av institusjonens daglige liv og andre forhold som berører den enkelte,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/2/punkt/2/" id="kapittel-1-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/2/punkt/2/ledd/1/" id="kapittel-1-paragraf-1-ledd-2-punkt-2-ledd-1">forholdene legges til rette for at beboerne skal ha anledning til å dyrke sine personlige interesser og fritidsaktiviteter,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/2/punkt/3/" id="kapittel-1-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/2/punkt/3/ledd/1/" id="kapittel-1-paragraf-1-ledd-2-punkt-3-ledd-1">institusjonen vise respekt for og ta hensyn til foreldrenes og den enkelte beboers livssyn og kulturelle bakgrunn,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/1/ledd/2/punkt/4/" id="kapittel-1-paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/1/ledd/2/punkt/4/ledd/1/" id="kapittel-1-paragraf-1-ledd-2-punkt-4-ledd-1">beboerne ikke på en utilbørlig måte utsettes for påvirkning eller påtrykk av livssynsmessig, politisk eller ideologisk art,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/1/ledd/2/punkt/5/" id="kapittel-1-paragraf-1-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/1/ledd/2/punkt/5/ledd/1/" id="kapittel-1-paragraf-1-ledd-2-punkt-5-ledd-1">beboerne ha det samvær med andre som de ønsker.</article></article></li></ul></article></article><article class="legalArticle" data-lovdata-URL="LTI/forskrift/1993-02-09-549/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Besøk i institusjonen</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Institusjonen skal legge forholdene til rette slik at det kan gjennomføres hensiktsmessige og naturlige besøksordninger for den enkelte beboer.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Institusjonen skal arbeide for å fremme kontakten mellom beboeren og familie/pårørende, dersom samvær med foreldre, søsken m.v. ikke er regulert eller avskåret i fylkesnemndas vedtak.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Institusjonen skal legge forholdene til rette slik at foreldre som har mindre barn på institusjonen skal kunne ta del i barnets stell og gis overnattingsmuligheter.</article></article><article class="legalArticle" data-lovdata-URL="LTI/forskrift/1993-02-09-549/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Medisinsk behandling</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Beboerne har rett til nødvendig medisinsk behandling under oppholdet på institusjonen.</article></article><article class="legalArticle" data-lovdata-URL="LTI/forskrift/1993-02-09-549/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Beboernes korrespondanse</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Det er ikke tillatt å føre kontroll med beboernes korrespondanse.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Beboerne skal fritt kunne sende post.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Med følgende begrensninger skal beboerne fritt kunne motta post:</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Post som kommer inn til institusjonen kan kontrolleres når det er skjellig grunn til mistanke om at forsendelsen inneholder rusmidler eller farlige gjenstander som kan medføre skade på person eller ting.</article><article class="legalP" data-absoluteaddress="/kapittel/1/paragraf/4/ledd/5/" id="kapittel-1-paragraf-4-ledd-5">Kontrollen skal foregå ved at posten åpnes av institusjonens leder eller stedfortreder i nærvær av postens mottaker eller avsender.</article><article class="legalP" data-absoluteaddress="/kapittel/1/paragraf/4/ledd/6/" id="kapittel-1-paragraf-4-ledd-6">Det skal føres protokoll over all kontrollert post, og beslutning om åpning må begrunnes.</article><article class="legalP" data-absoluteaddress="/kapittel/1/paragraf/4/ledd/7/" id="kapittel-1-paragraf-4-ledd-7">Ved klage over beslutning om kontroll skal ikke kontrollen foretas før klagebehandlingen er avsluttet.</article></article><article class="legalArticle" data-lovdata-URL="LTI/forskrift/1993-02-09-549/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Oppbevaring av økonomiske midler</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Institusjonen skal sørge for at beboeren kan oppbevare private eiendeler, penger m.v. på en forsvarlig måte. Dersom beboeren av hensyn til f.eks. alder ikke kan ta hånd om slike eiendeler, har institusjonen plikt til å oppbevare dem på en forsvarlig måte.</article></article><article class="legalArticle" data-lovdata-URL="LTI/forskrift/1993-02-09-549/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Innsyn i opplysninger</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Beboernes rett til å se opplysninger om dem selv, følger av personregisterloven § 7, jf. punkt 4.5 i gjeldende konsesjon av 17. januar 1984, jf. vedlegg nr. 3.</article></article><article class="legalArticle" data-lovdata-URL="LTI/forskrift/1993-02-09-549/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppbevaring av opplysninger</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Opplysninger om beboerne skal oppbevares og behandles slik Datatilsynet bestemmer i konsesjonen for beboerregisteret.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1993-02-09-549/KAPITTEL_2" data-partID="k2"><h2>II. Bruk av tvang</h2><article class="legalArticle" data-lovdata-URL="LTI/forskrift/1993-02-09-549/§8" data-name="§8" data-partID="§8" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tvang som ledd i behandlingen eller som straff</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Bruk av fysisk refsing, isolasjon, mekaniske tvangsmidler eller tvangsmedisinering er ikke tillatt verken i straffe- eller oppdragelsesøyemed.</article></article><article class="legalArticle" data-lovdata-URL="LTI/forskrift/1993-02-09-549/§9" data-name="§9" data-partID="§9" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Kroppsvisitasjon, kroppsundersøkelse, ransaking og beslaglegging</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Institusjonen kan ikke foreta kroppsvisitasjon, urinprøver, undersøkelse av kroppens hulrom m.v.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Dersom det er skjellig grunn til mistanke om at en beboer oppbevarer rusmidler eller farlige gjenstander ved plassering etter §§ 4-24 og 4-26, kan institusjonens leder eller stedfortreder beslutte at det skal foretas kroppsvisitasjon. Dersom beboeren selv ønsker det, skal slik kroppsvisitasjon gjennomføres ved at to ansatte ved institusjonen er til stede.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Ved plassering etter § 4-24 kan urinprøve bare kreves tatt og undersøkt dersom fylkesnemndas vedtak åpner adgang til det. Er beboeren plassert i institusjonen på grunnlag av vedtak etter § 4-26 kan urinprøve bare kreves tatt og undersøkt dersom dette følger av avtale med beboeren og evt. foreldrene dersom beboeren er under 15 år.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Dersom det er skjellig grunn til mistanke om at en beboer oppbevarer rusmidler eller farlige gjenstander, kan institusjonen foreta gjennomsøking av beboerens rom og eiendeler. Slik gjennomsøking kan besluttes av institusjonens leder eller stedfortreder, og skal gjennomføres av minst to av institusjonens ansatte mens beboeren er til stede.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Vedtak om bruk av tvangsmidler skal begrunnes, og det skal føres egen tvangsprotokoll når tvangsmidler har vært benyttet. Protokollen skal forevises tilsynsmyndighetene.</article></article><article class="legalArticle" data-lovdata-URL="LTI/forskrift/1993-02-09-549/§10" data-name="§10" data-partID="§10" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tvang i akutte faresituasjoner</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom det er uomgjengelig nødvendig for å avverge fare for skade på person eller vesentlig skade på eiendom, kan det etter alminnelige nødretts- og nødvergebetraktninger, jf. straffeloven §§ 47 og 48, anvendes nødvendig tvang. Det er imidlertid en forutsetning at lempeligere midler vurderes som nytteløse eller har vist seg åpenbart forgjeves eller utilstrekkelige.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Tvangsbruken må i slike tilfelle ikke overstige det som er nødvendig for å avverge skaden. Tiltaket skal opphøre straks skaden eller faren er avverget.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Tvangsmedisinering må i slike tilfelle bare besluttes av og utføres av kompetent medisinsk personell.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Dersom situasjonen gjør det nødvendig å isolere klienten jf. første ledd, skal minst en av personalet alltid være til stede i rommet eller i naborom med ulåst dør til isolatet. Isolering er bare tillatt i rom med vindu og med minst 8 m<sup>2</sup> gulvflate. Bruk av isolat kan besluttes av institusjonens leder eller den han/hun gir fullmakt.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Vedtak om bruk av tvangsmidler skal begrunnes, og det skal føres egen tvangsprotokoll når tvangsmidler har vært benyttet. Protokollen forevises tilsynsmyndighetene.</article></article><article class="legalArticle" data-lovdata-URL="LTI/forskrift/1993-02-09-549/§11" data-name="§11" data-partID="§11" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Adgangen til å bevege seg utenfor institusjonens område</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Beboerne skal ha rett til å bevege seg både i og utenfor institusjonens område, med de begrensninger som fastsettes av hensyn til behovet for trygghet og trivsel.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Beboerne skal i størst mulig grad kunne nyttiggjøre seg de tilbud som eksisterer i lokalsamfunnet, herunder aktuelle skole- og fritidstilbud.</article></article><article class="legalArticle" data-lovdata-URL="LTI/forskrift/1993-02-09-549/§12" data-name="§12" data-partID="§12" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilbakeføring ved rømming</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Når ungdom rømmer skal institusjonen, om mulig i samarbeid med foreldre og omsorgskommunen, prøve å bringe beboeren frivillig tilbake til institusjonen.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Institusjonen kan om nødvendig bringe beboeren tilbake mot vedkommendes vilje.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Ved hver tilbakeføring ved rømming skrives en rapport om forholdet, hvor beboeren har anledning til å uttale seg. I de tilfelle beboeren bringes tilbake mot vedkommendes vilje skal rapport skrives i tvangsprotokollen, og sendes omsorgskommunen og tilsynsmyndighetene.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1993-02-09-549/KAPITTEL_3" data-partID="k3"><h2>III. Klage m.m.</h2><article class="legalArticle" data-lovdata-URL="LTI/forskrift/1993-02-09-549/§13" data-name="§13" data-partID="§13" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Klager og andre henvendelser om brudd på forskriften</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Brudd på forskriften kan beboeren, deres foresatte og andre med særlig tilknytning til institusjonen ta opp med tilsynsmyndighetene.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Klager som gjelder tvangsbruk kan rettes direkte til fylkesmannen. Fylkesmannen prøver om tvangsvedtaket er lovlig og forsvarlig.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Institusjonens leder må gjøre klageadgangen og retten til å ta opp brudd på forskriften kjent for dem det gjelder. Det skal leveres ut skriftlig materiale om klageadgangen og tilsynsmyndighetenes virksomhet.</article></article><article class="legalArticle" data-lovdata-URL="LTI/forskrift/1993-02-09-549/§14" data-name="§14" data-partID="§14" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avtaler</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det kan ikke inngås avtaler med beboerne om regler under institusjonsoppholdet som innskrenker de rettigheter de har etter disse forskriftene.</article></article><article class="legalArticle" data-lovdata-URL="LTI/forskrift/1993-02-09-549/§15" data-name="§15" data-partID="§15" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Enhver som utfører tjeneste eller arbeid for institusjonen er pliktig til å bevare taushet om det vedkommende har fått vite om noens personlige forhold. Taushetsplikten er ikke til hinder for at opplysninger gis til andre forvaltningsorganer i den utstrekning det er nødvendig for å løse institusjonens oppgaver i forhold til den enkelte beboer.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1993-02-09-549/KAPITTEL_4" data-partID="k4"><h2>IV. Private tiltak</h2><article class="legalArticle" data-lovdata-URL="LTI/forskrift/1993-02-09-549/§16" data-name="§16" data-partID="§16" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Forskriftenes anvendelse for private tiltak</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Forskriftene gjelder tilsvarende for rene private tiltak, jf. lov om barneverntjenester § 5-8 tredje ledd.</article></article><article class="legalArticle" data-lovdata-URL="LTI/forskrift/1993-02-09-549/§17" data-name="§17" data-partID="§17" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Denne forskriften trer i kraft 15. februar 1993.</article></article></section></main></body></html>