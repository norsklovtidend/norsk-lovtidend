<!DOCTYPE html><html lang="no"><head><title>Forskrift om innkreving av avgift ved omsetning av fjørfeslakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:26</dd><dt class="legacyID">Datokode</dt><dd class="legacyID">FOR-1993-11-22-1060</dd><dt class="dokid">DokumentID</dt><dd class="dokid">LTI/forskrift/1993-11-22-1060</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1993 Nr. 19</dd><dt class="dateInForce">I kraft fra</dt><dd class="dateInForce">1994-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§7</li></ul></dd><dt class="dateOfPublication">Kunngjort</dt><dd class="dateOfPublication">1993-12-17</dd><dt class="title">Tittel</dt><dd class="title">Forskrift om innkreving av avgift ved omsetning av fjørfeslakt.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 22. november 1993 med hjemmel i lov av 10. juli 1936 nr. 6 til å fremja umsetnaden av jordbruksvaror § 7, annet ledd.</dd><dt class="refid">RefID</dt><dd class="refid">forskrift/1993-11-22-1060</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om innkreving av avgift ved omsetning av fjørfeslakt.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1993-11-22-1060" id="dokument"><h1>Forskrift om innkreving av avgift ved omsetning av fjørfeslakt.</h1><article class="legalArticle" data-lovdata-URL="LTI/forskrift/1993-11-22-1060/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For fjørfe (høns, kylling, gås, and eller kalkun) som, slakta eller til slakting, leveres til fjørfeslakteri og andre forhandlere skal avgiften kreves opp av forhandleren og trekkes fra i oppgjøret med produsenten. Dette gjelder også all leieslaktet vare.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forhandleren har plikt til å holde avgiften adskilt i egen kasse. Innehaver eller i tilfelle styret eller daglig leder er ansvarlig for avgiften.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Omsetningsrådet bestemmer hvem som i tillegg til fjørfeslakterier skal regnes som forhandlere.</article></article><article class="legalArticle" data-lovdata-URL="LTI/forskrift/1993-11-22-1060/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forhandleren skal hver måned sende oppgave til Omsetningsrådet over mottatt varemengde spesifisert på det enkelte fjørfeslag. Oppgaven og avgiftsbeløpet skal være sendt Omsetningsrådet innen den 15. i neste måned.</article></article><article class="legalArticle" data-lovdata-URL="LTI/forskrift/1993-11-22-1060/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Forhandlere som krever opp avgiften plikter å sende årsoppgave til Omsetningsrådet over all avgiftspliktig vare de har mottatt spesifisert på det enkelte fjørfeslag fra hver enkelt produsent i kalenderåret. Årsoppgaven skal være alfabetisk ordnet på navn med adresse og skal sendes Omsetningsrådet senest innen 30 dager etter utløpet av året.</article></article><article class="legalArticle" data-lovdata-URL="LTI/forskrift/1993-11-22-1060/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Plikt til å kreve opp avgift gjelder enten fjørfeslaktet blir betalt med penger, med andre varer eller blir avregnet i annet mellomregnskap med produsenten.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dersom forhandleren ikke har holdt av avgiften fra produsenten, kan avgiften også innkreves hos produsenten.</article></article><article class="legalArticle" data-lovdata-URL="LTI/forskrift/1993-11-22-1060/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved salg som ikke går inn under § 1 i disse forskrifter oppkreves avgiften hos produsenten.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For hvert kalenderår skal produsenten sende inn oppgave over fjørfesalget til Omsetningsrådet. Oppgaven skal være sendt Omsetningsrådet innen 30 dager etter utløpet av året. Produsenten plikter også å sende inn oppgave for hvert kalenderår over hvor meget som er levert av fjørfe til forhandlere. Omsetningsrådet kan også kreve å få oppgitt hvor mange og hvor store innsett han/hun har hatt i året.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Denne oppgaveplikten gjelder alle fjørfeprodusentene, uavhengig av hvor de har levert produksjonen sin gjennom året.</article></article><article class="legalArticle" data-lovdata-URL="LTI/forskrift/1993-11-22-1060/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Omsetningsrådet, eller den det gir fullmakt til, fører tilsyn med at oppgavene over innbetalinger etter disse forskrifter er riktige og har adgang til all bokføring, korrespondanse og opptegnelser som vedkommer fjørfeproduksjonen og fjørfeomsetningen, herunder næringsoppgaven for jordbruket.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">De som fører kontroll har taushetsplikt om drifts- og omsetningsforhold som de blir kjent med, så langt de ikke etter sin tjenesteplikt må melde opplysningene videre.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Forfalte krav kan motregnes i senere utbetalinger av produksjonstillegg eller annet tilskudd, dersom kravet ikke blir innfridd i rett tid.</article></article><article class="legalArticle" data-lovdata-URL="LTI/forskrift/1993-11-22-1060/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Omsetningsrådet kan i det enkelte tilfelle dispensere fra disse forskrifter.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Omsetningsrådet utarbeider oppgaveskjemaer og gir nærmere bestemmelser om innbetaling av avgiften.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Dersom Omsetningsrådet krever det, kan det for større produsenter forlanges at de sender oppgave og betaler avgift hver måned.</article></article><article class="legalArticle" data-lovdata-URL="LTI/forskrift/1993-11-22-1060/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse av bestemmelsene i disse forskrifter er straffbart.</article></article><article class="legalArticle" data-lovdata-URL="LTI/forskrift/1993-11-22-1060/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskrifter trer i kraft 1. januar 1994, samtidig oppheves forskrift av 23. desember 1980 om oppkreving m.m. av avgift på fjørfeslakt.</article></article></main></body></html>