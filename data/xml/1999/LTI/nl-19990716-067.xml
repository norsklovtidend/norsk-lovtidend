<!DOCTYPE html><html lang="no"><head><title>Lov om endringer i utlendingsloven og i enkelte andre lover som følge av Schengensamarbeidet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:04</dd><dt class="legacyID">Datokode</dt><dd class="legacyID">LOV-1999-07-16-67</dd><dt class="dokid">DokumentID</dt><dd class="dokid">LTI/lov/1999-07-16-67</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 16</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="changesToDocuments">Endrer</dt><dd class="changesToDocuments"><ul><li>lov/1988-06-24-64</li><li>lov/1902-05-22-10</li><li>lov/1975-06-13-39</li><li>lov/1995-08-04-53</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1999-08-03</dd><dt class="titleShort">Korttittel</dt><dd class="titleShort">Endringslov til utlendingsloven m.v.</dd><dt class="title">Tittel</dt><dd class="title">Lov om endringer i utlendingsloven og i enkelte andre lover som følge av Schengensamarbeidet.</dd><dt class="miscInformation">Annet om dokumentet</dt><dd class="miscInformation">Ot.prp.nr.56 (1998–1999), Innst.O.nr.89 (1998–1999), Besl.O.nr.84 (1998–1999). Odels- og lagtingsvedtak hhv. 8. og 15. juni 1999. Fremmet av Justis- og politidepartementet.</dd><dt class="refid">RefID</dt><dd class="refid">lov/1999-07-16-67</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i utlendingsloven og i enkelte andre lover som følge av Schengensamarbeidet.<ul class="tocSubUl"><li>I.<ul class="tocSubUl"><li>§ 23. Grensepassering og grensekontroll</li><li>§ 25. Visum</li><li>§ 34a. Oversending av opplysninger</li></ul></li><li>II.</li><li>III.</li><li>IV.<ul class="tocSubUl"><li>§ 20a. Utenlandsk polititjenestemann</li></ul></li><li>V.</li></ul></li></ul></dd></dl></header><main class="documentBody" data-lovdata-URL="LTI/lov/1999-07-16-67" id="dokument"><h1>Lov om endringer i utlendingsloven og i enkelte andre lover som følge av Schengensamarbeidet.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Almindelig borgerlig Straffelov (Straffeloven) av 22. mai 1902 nr. 10.</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 13. juni 1975 nr. 39 om utlevering av lovbrytere m.v.</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov av 4. august 1995 nr. 53 om politiet (politiloven).</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1999-07-16-67/KAPITTEL_1" data-partID="k1"><h2 data-text-align="center">I.</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov 24. juni 1988 nr. 64 om utlendingers adgang til riket og deres opphold her (utlendingsloven) gjøres følgende endringer:</article> <article class="defaultP" margin-top="true">§ 6 annet ledd annet og tredje punktum skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Opphold i annet land som deltar i Schengensamarbeidet likestilles med opphold i riket. Kongen kan ved forskrift gi regler om opphold ut over tre måneder der dette følger av internasjonal avtale og nærmere regler om beregning av oppholdstid.</article> <article class="defaultP" margin-top="true">§ 17 første ledd ny bokstav e skal lyde:<ul class="defaultList"><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/2/punkt/1/" id="kapittel-1-ledd-2-punkt-1"><span class="data-originalId">e)</span><article class="legalP" data-absoluteaddress="/kapittel/1/ledd/2/punkt/1/ledd/1/" id="kapittel-1-ledd-2-punkt-1-ledd-1">kan kreves mottatt av et annet land som deltar i samarbeidet i henhold til Dublinkonvensjonen 15. juni 1990,</article></article></li></ul></article> <article class="defaultP" margin-top="true">Nåværende bokstav e blir bokstav f.</article> <article class="defaultP" margin-top="true">§ 17 annet ledd skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Adgangen til å returnere flyktning til annen stat i medhold av første ledd bokstav c, d og e skal ikke benyttes dersom flyktningen har en tilknytning til riket som gjør at Norge er nærmest til å gi flyktningen beskyttelse.</article> <article class="defaultP" margin-top="true">§ 23 skal lyde:</article><article class="futureLegalArticle" data-name="§23" data-partID="§23" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 23</span>. <span class="legalArticleTitle">Grensepassering og grensekontroll</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Enhver som kommer til riket, skal straks melde seg for passkontrollen eller nærmeste politimyndighet. Enhver som reiser fra riket, er underlagt utreisekontroll og skal ved utreisen melde seg for passkontrollen eller nærmeste politimyndighet. Unntak gjelder ved passering av indre Schengen-grense, og ellers når departementet bestemmer.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Inn- og utreise skal skje over godkjente grenseovergangssteder dersom ikke annet er bestemt. Departementet avgjør hvor det skal være godkjente grenseovergangssteder. Uten hinder av denne lov kan indre Schengen-grense passeres hvor som helst. Tollovgivningen gjelder ved passering av indre grense.</article><article class="legalP" data-absoluteaddress="/kapittel/1/foreslåttparagraf/1/ledd/3/" id="kapittel-1-foreslåttparagraf-1-ledd-3">Kongen kan ved forskrift gi nærmere regler om inn- og utreisekontroll og om unntak fra bestemmelsene i første og annet ledd om passering av indre Schengen-grense. Kongen kan ved forskrift også gi politiet myndighet til å foreta innkreving av pass og andre reisedokumenter fra utlending før innreisen til riket samt pålegge fører av skip eller luftfartøy å kontrollere at reisende har gyldig reisedokument.</article></article> <article class="defaultP" margin-top="true">§ 25 skal lyde:</article><article class="futureLegalArticle" data-name="§25" data-partID="§25" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 25</span>. <span class="legalArticleTitle">Visum</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Utlending må ha visum for å kunne reise inn i riket med mindre Kongen ved forskrift har gjort unntak fra visumkravet. Utlending som har oppholdstillatelse utstedt av et land som deltar i Schengensamarbeidet, er unntatt fra visumplikt. Med oppholdstillatelse menes her tillatelse av en hvilken som helst art som gir rett til opphold på utstederlandets territorium. Utlending som har midlertidig oppholdstillatelse utstedt av et land som deltar i Schengensamarbeidet med sikte på behandling av en søknad om asyl eller opphold, må for å være unntatt fra visumplikten i tillegg ha reisedokument utstedt av det land som har utstedt oppholdstillatelsen.</article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">Visum utstedt av land som deltar i Schengensamarbeidet er gyldig for innreise og opphold i riket i den angitte tidsperiode, når dette fremgår av visumet.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Kongen kan ved forskrift gi regler om plikt til å ha lufthavntransittvisum.</article><article class="legalP" data-absoluteaddress="/kapittel/1/foreslåttparagraf/2/ledd/4/" id="kapittel-1-foreslåttparagraf-2-ledd-4">Visum gis ved påtegning i pass eller annet legitimasjonspapir eller ved særskilt dokument, etter nærmere regler fastsatt av Kongen, som også gir regler om fremgangsmåten ved søknad.</article><article class="legalP" data-absoluteaddress="/kapittel/1/foreslåttparagraf/2/ledd/5/" id="kapittel-1-foreslåttparagraf-2-ledd-5">Visum for besøk gis for en innreise og for opphold av bestemt varighet inntil tre måneder. Ved særlig behov kan slikt besøksvisum gis med gyldighet for flere innreiser. Kongen kan gi nærmere regler om behandlingen av søknader om besøksvisum.</article><article class="legalP" data-absoluteaddress="/kapittel/1/foreslåttparagraf/2/ledd/6/" id="kapittel-1-foreslåttparagraf-2-ledd-6">Søknad om visum avgjøres av Utlendingsdirektoratet. Myndighet til å avgjøre søknad om besøksvisum og lufthavntransittvisum kan også legges til utenrikstjenesten. Kongen kan gi nærmere regler ved forskrift.</article></article> <article class="defaultP" margin-top="true">§ 27 første ledd bokstav c skal lyde:<ul class="defaultList"><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/2/ledd/6/punkt/1/" id="kapittel-1-foreslåttparagraf-2-ledd-6-punkt-1"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/2/ledd/6/punkt/1/ledd/1/" id="kapittel-1-foreslåttparagraf-2-ledd-6-punkt-1-ledd-1">som mangler slik tillatelse som er nødvendig etter kapittel 2 eller ikke kan sannsynliggjøre det oppgitte formålet med oppholdet,</article></article></li></ul></article> <article class="defaultP" margin-top="true">§ 27 første ledd bokstav i og j skal lyde:<ul class="defaultList"><li data-li-identifier="i)" data-name="i)"><article class="listArticle" data-absoluteaddress="/kapittel/1/foreslåttparagraf/2/ledd/6/punkt/2/" id="kapittel-1-foreslåttparagraf-2-ledd-6-punkt-2"><span class="data-originalId">i)</span><article class="legalP" data-absoluteaddress="/kapittel/1/foreslåttparagraf/2/ledd/6/punkt/2/ledd/1/" id="kapittel-1-foreslåttparagraf-2-ledd-6-punkt-2-ledd-1">som er innmeldt i Schengen informasjonssystem (SIS) med henblikk på ikke å tillate innreise,</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/1/foreslåttparagraf/2/ledd/6/punkt/3/" id="kapittel-1-foreslåttparagraf-2-ledd-6-punkt-3"><span class="data-originalId">j)</span><article class="legalP" data-absoluteaddress="/kapittel/1/foreslåttparagraf/2/ledd/6/punkt/3/ledd/1/" id="kapittel-1-foreslåttparagraf-2-ledd-6-punkt-3-ledd-1">når det er nødvendig av hensyn til Norges eller annet Schengen-lands nasjonale sikkerhet, offentlige orden eller internasjonale forbindelser.</article></article></li></ul></article> <article class="defaultP" margin-top="true">§ 27 nytt fjerde ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Kongen kan ved forskrift gi regler om unntak fra bestemmelsene i første ledd for innehaver av visum eller oppholdstillatelse utstedt av land som deltar i Schengensamarbeidet. Med oppholdstillatelse menes her tillatelse som nevnt i § 34a første ledd.</article> <article class="defaultP" margin-top="true">§ 31 første ledd første punktum skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Vedtak om bortvisning etter § 27 første ledd bokstav a til i treffes av politimesteren eller den politimesteren bemyndiger.</article> <article class="defaultP" margin-top="true">Ny § 34a skal lyde:</article><article class="futureLegalArticle" data-name="§34a" data-partID="§34a" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 34a</span>. <span class="legalArticleTitle">Oversending av opplysninger</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">I den utstrekning Norge er forpliktet til det som deltaker i Schengensamarbeidet og samarbeidet i henhold til Dublinkonvensjonen 15. juni 1990, kan utlendingsmyndighetene uten hinder av taushetsplikt oversende opplysninger om enkeltpersoner til myndighetene i land som deltar i slikt samarbeid, som ledd i eller til bruk ved behandling av sak om visum, asyl eller oppholdstillatelse. Med oppholdstillatelse menes i denne paragrafen tillatelse av en hvilken som helst art som er utstedt av et land som deltar i Schengensamarbeidet og som gir rett til opphold på dets territorium. Midlertidig tillatelse til opphold med sikte på behandling av en søknad om asyl eller oppholdstillatelse omfattes likevel ikke.</article><article class="legalP" data-absoluteaddress="/kapittel/1/foreslåttparagraf/3/ledd/2/" id="kapittel-1-foreslåttparagraf-3-ledd-2">Kongen kan ved forskrift gi nærmere regler om hvilke forhold det kan opplyses om og vilkår som må være oppfylt før oversending kan finne sted.</article></article> <article class="defaultP" margin-top="true">§ 45 første ledd bokstav b og c skal lyde:<ul class="defaultList"><li data-li-identifier="b)" data-name="b)"><article class="listArticle" data-absoluteaddress="/kapittel/1/foreslåttparagraf/3/ledd/2/punkt/1/" id="kapittel-1-foreslåttparagraf-3-ledd-2-punkt-1"><span class="data-originalId">b)</span><article class="legalP" data-absoluteaddress="/kapittel/1/foreslåttparagraf/3/ledd/2/punkt/1/ledd/1/" id="kapittel-1-foreslåttparagraf-3-ledd-2-punkt-1-ledd-1">at føreren av luftfartøy som kommer fra eller går til utlandet, skal gi politiet fortegnelse over reisende og mannskap,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/3/ledd/2/punkt/2/" id="kapittel-1-foreslåttparagraf-3-ledd-2-punkt-2"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/3/ledd/2/punkt/2/ledd/1/" id="kapittel-1-foreslåttparagraf-3-ledd-2-punkt-2-ledd-1">at føreren av skip som passerer grensen på vei til eller fra norsk havn, skal gi politiet fortegnelse over reisende og mannskap,</article></article></li></ul></article> <article class="defaultP" margin-top="true">Nåværende bokstav c til g blir bokstav d til h.</article> <article class="defaultP" margin-top="true">§ 46 tredje ledd skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Når utlending som er kommet med skip eller luftfartøy, eller som er brakt til riket av transportør som utfører yrkesmessig landtransport av personer, blir bortvist etter §§ 27, 28 eller 57, plikter transportmiddelets eier eller leier, og på dennes vegne dets fører eller agent i riket, enten å ta utlendingen om bord igjen, på annen måte bringe utlendingen ut av riket, eller å dekke utgifter som måtte bli påført det offentlige ved at utlendingen føres ut. På samme måte foreligger plikt til å ta om bord og dekke utgifter til eskorte av utlendingen ut av riket når politiet finner dette nødvendig.</article> <article class="defaultP" margin-top="true">§ 46 nytt sjette ledd skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Ansvaret etter tredje og femte ledd gjelder ikke ved innreise over indre Schengen-grense.</article> <article class="defaultP" margin-top="true">§ 47 tredje ledd skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Med bøter eller med fengsel inntil tre år straffes den som<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/8/punkt/1/" id="kapittel-1-ledd-8-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/8/punkt/1/ledd/1/" id="kapittel-1-ledd-8-punkt-1-ledd-1">i vinnings hensikt hjelper utlending til ulovlig opphold i riket eller i annet land som deltar i Schengensamarbeidet; eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/8/punkt/2/" id="kapittel-1-ledd-8-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/8/punkt/2/ledd/1/" id="kapittel-1-ledd-8-punkt-2-ledd-1">i vinnings hensikt hjelper utlending til ulovlig å reise inn i riket eller i annet land som deltar i Schengensamarbeidet.</article></article></li></ul></article> <article class="defaultP" margin-top="true">Nåværende tredje til sjette ledd blir nye fjerde til syvende ledd.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1999-07-16-67/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">I Almindelig borgerlig Straffelov 22. mai 1902 nr. 10 gjøres følgende endringer:</article> <article class="defaultP" margin-top="true">Innledningen i § 12a første ledd skal lyde:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Når det overfor en person er avsagt endelig dom som går inn under<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/ledd/2/punkt/1/" id="kapittel-2-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/2/ledd/2/punkt/1/ledd/1/" id="kapittel-2-ledd-2-punkt-1-ledd-1">lov 20. juli 1991 nr. 67 om overføring av domfelte</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/ledd/2/punkt/2/" id="kapittel-2-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/2/ledd/2/punkt/2/ledd/1/" id="kapittel-2-ledd-2-punkt-2-ledd-1">lov 25. mars 1977 nr. 22 om overføring av straffeforfølging fra eller til annet europeisk land eller</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/ledd/2/punkt/3/" id="kapittel-2-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/2/ledd/2/punkt/3/ledd/1/" id="kapittel-2-ledd-2-punkt-3-ledd-1">internasjonal avtale innenfor Schengensamarbeidet</article></article></li></ul><p class="leddfortsettelse">kan ikke straffesak reises eller straffedom avsies her i riket for samme straffbare forhold, såframt</p></article> <article class="defaultP" margin-top="true">Innledningen i § 12a andre ledd skal lyde:</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Med mindre strafforfølgningen i domslandet skjedde etter begjæring av norske myndigheter, gjelder første ledd ikke for saker som nevnt i første ledd nr. 1 og 2</article> <article class="defaultP" margin-top="true">§ 12a nytt tredje ledd skal lyde:</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Med mindre strafforfølgningen i domslandet skjedde etter begjæring av norske myndigheter, gjelder første ledd ikke for saker som nevnt i første ledd nr. 3, når<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/ledd/4/punkt/1/" id="kapittel-2-ledd-4-punkt-1"><span class="data-originalId">a)</span><article class="legalP" data-absoluteaddress="/kapittel/2/ledd/4/punkt/1/ledd/1/" id="kapittel-2-ledd-4-punkt-1-ledd-1">den handlingen som lå til grunn for den utenlandske dommen, helt eller delvis ble begått i Norge. Ble handlingen bare delvis begått i Norge, gjelder unntaket likevel ikke dersom handlingen delvis ble begått på territoriet til konvensjonsparten der dommen ble avsagt;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/ledd/4/punkt/2/" id="kapittel-2-ledd-4-punkt-2"><span class="data-originalId">b)</span><article class="legalP" data-absoluteaddress="/kapittel/2/ledd/4/punkt/2/ledd/1/" id="kapittel-2-ledd-4-punkt-2-ledd-1">den handlingen som lå til grunn for den utenlandske dommen, er straffbar i Norge etter kapittel 8, 9 eller 14 i denne loven eller etter lov 18. august 1914 nr. 3 om forsvarshemmeligheter; eller</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/ledd/4/punkt/3/" id="kapittel-2-ledd-4-punkt-3"><span class="data-originalId">c)</span><article class="legalP" data-absoluteaddress="/kapittel/2/ledd/4/punkt/3/ledd/1/" id="kapittel-2-ledd-4-punkt-3-ledd-1">den handlingen som lå til grunn for den utenlandske dommen, ble begått av en norsk tjenestemann, og var et brudd på vedkommendes tjenesteplikter.</article></article></li></ul></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1999-07-16-67/KAPITTEL_3" data-partID="k3"><h2 data-text-align="center">III.</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">I lov 13. juni 1975 nr. 39 om utlevering av lovbrytere m.v. gjøres følgende endringer:</article> <article class="defaultP" margin-top="true">§ 5 nr. 1 nytt andre punktum skal lyde:</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">Kongen kan inngå overenskomst med fremmed stat om at bestemte typer lovbrudd ikke skal anses som politiske.</article> <article class="defaultP" margin-top="true">§ 9 nytt andre punktum skal lyde:</article><article class="legalP" data-absoluteaddress="/kapittel/3/ledd/3/" id="kapittel-3-ledd-3">Med hensyn til avbrytelse av foreldelsesfristen er det den anmodende stats bestemmelser som kommer til anvendelse dersom utleveringsbegjæringen er fremmet av en stat som deltar i Schengensamarbeidet.</article> <article class="defaultP" margin-top="true">Ny § 17a skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/ledd/3/punkt/1/" id="kapittel-3-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/3/ledd/3/punkt/1/ledd/1/" id="kapittel-3-ledd-3-punkt-1-ledd-1">Hvis den som begjæres utlevert av en stat som deltar i Schengensamarbeidet har samtykket i utlevering og samtykket ikke senere er kalt tilbake, kan utleveringsbegjæringen behandles og avgjøres av den stedlige statsadvokat. Utlevering skal skje hvis vilkårene i loven er oppfylt og det ikke foreligger forhold som tilsier at begjæringen bør avslås. Finner statsadvokaten at begjæringen må avslås, eller det er tvil om utleveringsbegjæringen skal etterkommes, eller det foreligger konkurrerende begjæringer om utlevering, skal saken sendes via Riksadvokaten til departementet for avgjørelse.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/ledd/3/punkt/2/" id="kapittel-3-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/3/ledd/3/punkt/2/ledd/1/" id="kapittel-3-ledd-3-punkt-2-ledd-1">Hvis den som har avgitt samtykke som nevnt i nr. 1, har erklært at den anmodende stat kan sette i verk straffeforfølgning eller fullbyrde straff for en annen straffbar handling enn den utleveringsbegjæringen gjelder, kan en slik erklæring bare kalles tilbake hvis samtykke som nevnt i nr. 1 kalles tilbake.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/ledd/3/punkt/3/" id="kapittel-3-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/3/ledd/3/punkt/3/ledd/1/" id="kapittel-3-ledd-3-punkt-3-ledd-1">Samtykke som nevnt i nr. 1 og erklæring som nevnt i nr. 2 skal avgis skriftlig i rettsmøte. Det skal i rettsmøtet orienteres om virkningen av samtykket. Dersom samtykket kalles tilbake, skal saken oversendes forhørsretten for behandling etter de ordinære regler om behandling av utleveringssaker i dette kapittel.</article></article></li></ul></article> <article class="defaultP" margin-top="true">§ 24 nr. 3 skal lyde:<ul class="defaultList"><li data-li-identifier="3." data-name="3."><article class="listArticle" data-absoluteaddress="/kapittel/3/ledd/3/punkt/4/" id="kapittel-3-ledd-3-punkt-4"><span class="data-originalId">3.</span><article class="legalP" data-absoluteaddress="/kapittel/3/ledd/3/punkt/4/ledd/1/" id="kapittel-3-ledd-3-punkt-4-ledd-1">Begjæringen kan ikke etterkommes dersom den handling forfølgningen gjelder, eller en tilsvarende handling, ikke er straffbar etter norsk lov, eller dersom den etter bestemmelsene i §§ 4-6 ikke kan begrunne utlevering. Første punktum, andre alternativ gjelder ikke for stater tilsluttet Schengensamarbeidet. Ved begjæring fra Danmark, Finland, Island eller Sverige gjelder første punktum første alternativ bare når den handlingen forfølgningen gjelder, er et politisk lovbrudd.</article></article></li></ul></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1999-07-16-67/KAPITTEL_4" data-partID="k4"><h2 data-text-align="center">IV.</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">I lov 4. august 1995 nr. 53 om politiet (politiloven) gjøres følgende endring:</article> <article class="defaultP" margin-top="true">Ny § 20a skal lyde</article><article class="legalArticle" data-lovdata-URL="LTI/lov/1999-07-16-67/§20a" data-name="§20a" data-partID="§20a" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 20a</span>. <span class="legalArticleTitle">Utenlandsk polititjenestemann</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Utenlandsk polititjenestemann kan på norsk territorium fortsette observasjon og forfølgelse av og om nødvendig anholde en person som mistenkes for en straffbar handling som ellers kan begrunne utlevering. Dette gjelder inntil norsk politimyndighet har overtatt ansvaret for observasjonen eller forfølgelsen eller krevd denne stanset, og bare så langt det følger internasjonal avtale innenfor Schengensamarbeidet.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Under utøvelse av tjenestehandlinger som nevnt i første ledd, er utenlandsk polititjenestemann å anse som offentlig tjenestemann i forhold til straffelovens bestemmelser.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1999-07-16-67/KAPITTEL_5" data-partID="k5"><h2 data-text-align="center">V.</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Loven trer i kraft fra den tid Kongen bestemmer.</article></section></main></body></html>