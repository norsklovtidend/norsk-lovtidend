<!DOCTYPE html><html lang="no"><head><title>Forskrift om spilleregler for Flax.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:11</dd><dt class="legacyID">Datokode</dt><dd class="legacyID">FOR-1999-10-15-1091</dd><dt class="dokid">DokumentID</dt><dd class="dokid">LTI/forskrift/1999-10-15-1091</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 22</dd><dt class="dateInForce">I kraft fra</dt><dd class="dateInForce">1999-10-22</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-08-28-103/§11</li></ul></dd><dt class="dateOfPublication">Kunngjort</dt><dd class="dateOfPublication">1999-11-09</dd><dt class="title">Tittel</dt><dd class="title">Forskrift om spilleregler for Flax.</dd><dt class="miscInformation">Annet om dokumentet</dt><dd class="miscInformation">Fastsatt av Kulturdepartementet 15. oktober 1999 med hjemmel i lov av 28. august 1992 nr. 103 om pengespill mv. § 11.</dd><dt class="refid">RefID</dt><dd class="refid">forskrift/1999-10-15-1091</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om spilleregler for Flax.<ul class="tocSubUl"><li>1. Generelle bestemmelser</li><li>2. Beskrivelse av spillet</li><li>3. Loddpris</li><li>4. Betaling</li><li>5. Kontrollkomite</li><li>6. Premieplan</li><li>7. Premieutbetaling</li><li>8. Ugyldige lodd</li><li>9. Ansvarsfraskrivelse</li><li>10. Protester</li><li>11. Preskripsjon av premier</li><li>12. Tilleggsregler for KjempeFlax</li><li>13. Andre bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1999-10-15-1091" id="dokument"><h1>Forskrift om spilleregler for Flax.</h1><article class="legalP" data-absoluteaddress="/ledd/1/" id="ledd-1">Disse reglene gjelder for Flax skrapelodd (lodd med forhåndstrukne premier) som formidles av Norsk Tipping AS.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-10-15-1091/KAPITTEL_1" data-partID="k1"><h2>1. Generelle bestemmelser</h2><article class="marginIdArticle" data-partID="a1.1" data-absoluteaddress="/kapittel/1/punkt/1/" id="kapittel-1-punkt-1"><span class="data-marginOriginalId">1.1</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Flax-lodd kan kun formidles via Norsk Tipping AS' kommisjonærer. Annen organisert formidling er ikke tillatt.</article></article><article class="marginIdArticle" data-partID="a1.2" data-absoluteaddress="/kapittel/1/punkt/2/" id="kapittel-1-punkt-2"><span class="data-marginOriginalId">1.2</span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1">Norsk Tipping AS kan arrangere tilleggsspill, og kan ha ulike varianter av Flax-lodd i salg samtidig. Selskapet kan selv fastsette utfyllende regler for slike spill, jf. pkt. 13.</article></article><article class="marginIdArticle" data-partID="a1.3" data-absoluteaddress="/kapittel/1/punkt/3/" id="kapittel-1-punkt-3"><span class="data-marginOriginalId">1.3</span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1">Norsk Tipping AS kan stoppe salg av lodd hos samtlige eller enkelte kommisjonærer når forretningsmessige, tekniske eller sikkerhetsmessige hensyn tilsier det.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-10-15-1091/KAPITTEL_2" data-partID="k2"><h2>2. Beskrivelse av spillet</h2><article class="marginIdArticle" data-partID="a2.1" data-absoluteaddress="/kapittel/2/punkt/1/" id="kapittel-2-punkt-1"><span class="data-marginOriginalId">2.1</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Flax er et «skrapelotteri» som består av flere ulike loddvarianter. På loddenes forside er det et eller flere skrapefelt dekket med et belegg. Når belegget skrapes bort kommer en rekke beløp, tall eller symboler til syne.</article><article class="legalP" data-absoluteaddress="/kapittel/2/punkt/1/ledd/2/" id="kapittel-2-punkt-1-ledd-2">Antall beløp, tall eller symboler som må være identiske for å oppnå premie(r), samt premien(e)s størrelse, framgår av loddet.</article></article><article class="marginIdArticle" data-partID="a2.2" data-absoluteaddress="/kapittel/2/punkt/2/" id="kapittel-2-punkt-2"><span class="data-marginOriginalId">2.2</span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Ved kjøp av lodd er det spillerens ansvar å kontrollere at lodd som faktisk mottas, er gyldig og ubeskadiget. Spilleren må umiddelbart påpeke overfor kommisjonæren eventuelle mangler ved loddet.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-10-15-1091/KAPITTEL_3" data-partID="k3"><h2>3. Loddpris</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Loddets salgspris framgår av loddet.</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">Loddets salgspris fastsettes av Styret for Norsk Tipping AS.</article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-10-15-1091/KAPITTEL_4" data-partID="k4"><h2>4. Betaling</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Lodd skal i sin helhet betales av spilleren ved utlevering fra kommisjonæren.</article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-10-15-1091/KAPITTEL_5" data-partID="k5"><h2>5. Kontrollkomite</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Kulturdepartementet oppnevner en kontrollkomite, Statskontrollen ved Norsk Tipping AS. Komiteen skal ivareta spillernes interesser og påse at spillet foregår i samsvar med spillereglene. Departementet gir instruks for Statskontrollens arbeid. Statskontrollen er ansvarlig overfor departementet.</article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1999-10-15-1091/KAPITTEL_6" data-partID="k6"><h2>6. Premieplan</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Premieplanen fastsettes av Norsk Tipping AS og er angitt på loddets bakside.</article><article class="legalP" data-absoluteaddress="/kapittel/6/ledd/2/" id="kapittel-6-ledd-2">Antall premier endres proporsjonalt med spilleomsetningen.</article><article class="legalP" data-absoluteaddress="/kapittel/6/ledd/3/" id="kapittel-6-ledd-3">Summen av premier utgjør 50 pst. av salgsverdien av trykte lodd.</article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1999-10-15-1091/KAPITTEL_7" data-partID="k7"><h2>7. Premieutbetaling</h2><article class="marginIdArticle" data-partID="a7.1" data-absoluteaddress="/kapittel/7/punkt/1/" id="kapittel-7-punkt-1"><span class="data-marginOriginalId">7.1</span><article class="legalP" data-absoluteaddress="/kapittel/7/punkt/1/ledd/1/" id="kapittel-7-punkt-1-ledd-1">Fristen for å heve premie er normalt angitt på loddets bakside. Framgår ikke fristen av loddets bakside, vil den bli bekjentgjort særskilt.</article></article><article class="marginIdArticle" data-partID="a7.2" data-absoluteaddress="/kapittel/7/punkt/2/" id="kapittel-7-punkt-2"><span class="data-marginOriginalId">7.2</span><article class="legalP" data-absoluteaddress="/kapittel/7/punkt/2/ledd/1/" id="kapittel-7-punkt-2-ledd-1">Etter at vinnerloddets gyldighet og premiens størrelse er bekreftet av Norsk Tipping AS, utbetales premie med befriende virkning for Norsk Tipping AS som angitt nedenfor.</article></article><article class="marginIdArticle" data-partID="a7.3" data-absoluteaddress="/kapittel/7/punkt/3/" id="kapittel-7-punkt-3"><span class="data-marginOriginalId">7.3</span><article class="legalP" data-absoluteaddress="/kapittel/7/punkt/3/ledd/1/" id="kapittel-7-punkt-3-ledd-1">Premier på inntil kr 1.000 må heves hos kommisjonær innen den fristen som er angitt på loddet.</article></article><article class="marginIdArticle" data-partID="a7.4" data-absoluteaddress="/kapittel/7/punkt/4/" id="kapittel-7-punkt-4"><span class="data-marginOriginalId">7.4</span><article class="legalP" data-absoluteaddress="/kapittel/7/punkt/4/ledd/1/" id="kapittel-7-punkt-4-ledd-1">Premier på mer enn kr 1.000 overføres direkte fra Norsk Tipping AS som angitt i pkt. 7.4.1 og 7.4.2.</article></article><article class="marginIdArticle" data-partID="a7.4.1" data-absoluteaddress="/kapittel/7/punkt/5/" id="kapittel-7-punkt-5"><span class="data-marginOriginalId">7.4.1</span><span class="miscHeadline"><i>Overføring av premier ved bruk av spillerkort</i></span><article class="legalP" data-absoluteaddress="/kapittel/7/punkt/5/ledd/1/" id="kapittel-7-punkt-5-ledd-1">Spillerkort kan benyttes ved overføring av premier på mer enn kr 1.000.</article><article class="legalP" data-absoluteaddress="/kapittel/7/punkt/5/ledd/2/" id="kapittel-7-punkt-5-ledd-2">For å få utstedt spillerkort må spilleren registrere navn, adresse og utbetalingsform via Norsk Tipping AS' registreringsskjema.</article><article class="legalP" data-absoluteaddress="/kapittel/7/punkt/5/ledd/3/" id="kapittel-7-punkt-5-ledd-3">Dersom spilleren ønsker premie overført til bankkonto, må spilleren selv påse at det er bankkortet på den kontoen som premien skal overføres til, som blir benyttet ved spillerregistreringen.</article><article class="legalP" data-absoluteaddress="/kapittel/7/punkt/5/ledd/4/" id="kapittel-7-punkt-5-ledd-4">Spilleren mottar et «Norsk Tipping spillerkort» med registreringsnummer som bekrefter spillerens registrering.</article><article class="legalP" data-absoluteaddress="/kapittel/7/punkt/5/ledd/5/" id="kapittel-7-punkt-5-ledd-5">Premiebeløpet blir sendt til den registrerte innehaveren av det spillerkortet som er benyttet, eventuelt overført til den kontoen som spilleren har oppgitt i forbindelse med registreringen.</article></article><article class="marginIdArticle" data-partID="a7.4.2" data-absoluteaddress="/kapittel/7/punkt/6/" id="kapittel-7-punkt-6"><span class="data-marginOriginalId">7.4.2</span><span class="miscHeadline"><i>Overføring av premier uten bruk av spillerkort</i></span><article class="legalP" data-absoluteaddress="/kapittel/7/punkt/6/ledd/1/" id="kapittel-7-punkt-6-ledd-1">Spiller som ikke benytter spillerkort, må oppgi navn, adresse og ønsket utbetalingsform på eget adresseskjema hos kommisjonær.</article><article class="legalP" data-absoluteaddress="/kapittel/7/punkt/6/ledd/2/" id="kapittel-7-punkt-6-ledd-2">Dersom spilleren ønsker premie overført til bankkonto, må spilleren selv påse at det er bankkortet på den kontoen som premien skal overføres til, som blir levert kommisjonæren sammen med adresseskjemaet.</article><article class="legalP" data-absoluteaddress="/kapittel/7/punkt/6/ledd/3/" id="kapittel-7-punkt-6-ledd-3">Opplysningene overføres til Norsk Tipping AS og premien blir sendt spilleren, eventuelt overført til spillerens konto.</article></article><article class="marginIdArticle" data-partID="a7.5" data-absoluteaddress="/kapittel/7/punkt/7/" id="kapittel-7-punkt-7"><span class="data-marginOriginalId">7.5</span><article class="legalP" data-absoluteaddress="/kapittel/7/punkt/7/ledd/1/" id="kapittel-7-punkt-7-ledd-1">Vinnerloddet skal leveres kommisjonæren når premie heves, eller når premie skal sendes spilleren i henhold til pkt. 7.4. Skal premien sendes til spilleren, mottar spilleren en kvittering fra kommisjonæren. Kvitteringen bekrefter at Norsk Tipping AS vil overføre premien.</article></article><article class="marginIdArticle" data-partID="a7.6" data-absoluteaddress="/kapittel/7/punkt/8/" id="kapittel-7-punkt-8"><span class="data-marginOriginalId">7.6</span><article class="legalP" data-absoluteaddress="/kapittel/7/punkt/8/ledd/1/" id="kapittel-7-punkt-8-ledd-1">Spilleren eller spillerens representant må selv kontrollere og er ansvarlig for at det premiebeløpet som framgår av premiekvitteringen er i samsvar med premien på vinnerloddet.</article><article class="legalP" data-absoluteaddress="/kapittel/7/punkt/8/ledd/2/" id="kapittel-7-punkt-8-ledd-2">Spilleren eller spillerens representant må selv kontrollere at det spillernummer (registreringsnummer) som er påført premiekvitteringen, er i samsvar med spillernummeret på det spillerkortet som ønskes benyttet ved overføring av premie, jf. pkt. 7.4.1.</article><article class="legalP" data-absoluteaddress="/kapittel/7/punkt/8/ledd/3/" id="kapittel-7-punkt-8-ledd-3">Spilleren må selv kontrollere at det kontonummeret som er gjengitt på premiekvitteringen er riktig, jf. pkt. 7.4.1 og 7.4.2.</article></article></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1999-10-15-1091/KAPITTEL_8" data-partID="k8"><h2>8. Ugyldige lodd</h2><article class="marginIdArticle" data-partID="a8.1" data-absoluteaddress="/kapittel/8/punkt/1/" id="kapittel-8-punkt-1"><span class="data-marginOriginalId">8.1</span><article class="legalP" data-absoluteaddress="/kapittel/8/punkt/1/ledd/1/" id="kapittel-8-punkt-1-ledd-1">Lodd som er stjålet, uleselig, beskadiget, endret eller forsøkt endret, feiltrykt eller som har andre mangler, kan erklæres ugyldig av Statskontrollen.</article><article class="legalP" data-absoluteaddress="/kapittel/8/punkt/1/ledd/2/" id="kapittel-8-punkt-1-ledd-2">Mangelfulle lodd som nevnt ovenfor, sendes Norsk Tipping AS sammen med skriftlig protest, jf. pkt. 10.</article></article><article class="marginIdArticle" data-partID="a8.2" data-absoluteaddress="/kapittel/8/punkt/2/" id="kapittel-8-punkt-2"><span class="data-marginOriginalId">8.2</span><article class="legalP" data-absoluteaddress="/kapittel/8/punkt/2/ledd/1/" id="kapittel-8-punkt-2-ledd-1">Lodd som i henhold til pkt. 8.1 er erklært ugyldig, berettiger ikke til premie. En eventuell erstatning for ugyldig lodd er begrenset til loddets salgspris.</article></article></section><section class="section" data-name="kap9" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1999-10-15-1091/KAPITTEL_9" data-partID="k9"><h2>9. Ansvarsfraskrivelse</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Norsk Tipping AS har ikke ansvar for lodd som er kommet bort eller er stjålet.</article><article class="legalP" data-absoluteaddress="/kapittel/9/ledd/2/" id="kapittel-9-ledd-2">Norsk Tipping AS svarer ikke for tap som en kommisjonær måtte ha påført spilleren ved å behandle lodd, spillerkort, bankkort eller premiekvittering feilaktig, ved uriktig premieutbetaling, eller for tap påført spilleren på annen måte.</article><article class="legalP" data-absoluteaddress="/kapittel/9/ledd/3/" id="kapittel-9-ledd-3">En spiller må selv bære eventuelt tap som følge av at vedkommende ikke har fulgt bestemmelser i lov, spilleregler eller utfyllende bestemmelser gitt i medhold av disse spillereglene. Verken Norsk Tipping AS eller selskapets kommisjonærer er erstatningspliktige for ikke å ha gjort oppmerksom på eventuelle feil.</article><article class="legalP" data-absoluteaddress="/kapittel/9/ledd/4/" id="kapittel-9-ledd-4">En kommisjonær blir bare erstatningspliktig for tap påført en spiller når tapet skyldes forsett eller uaktsomhet utvist av kommisjonæren selv eller av person ansatt i kommisjonærens tjeneste.</article><article class="legalP" data-absoluteaddress="/kapittel/9/ledd/5/" id="kapittel-9-ledd-5">Erstatningens størrelse er under enhver omstendighet begrenset oppad til kr 4.000 pr. lodd.</article></section><section class="section" data-name="kap10" data-section-type="default" data-absoluteaddress="/kapittel/10/" id="kapittel-10" data-lovdata-URL="LTI/forskrift/1999-10-15-1091/KAPITTEL_10" data-partID="k10"><h2>10. Protester</h2><article class="marginIdArticle" data-partID="a10.1" data-absoluteaddress="/kapittel/10/punkt/1/" id="kapittel-10-punkt-1"><span class="data-marginOriginalId">10.1</span><article class="legalP" data-absoluteaddress="/kapittel/10/punkt/1/ledd/1/" id="kapittel-10-punkt-1-ledd-1">En spiller som ikke får utbetalt den premien vedkommende mener å ha krav på, må selv sende inn protest. Protesten kan gis skriftlig på fastsatt skjema som fås hos selskapets kommisjonær, eller hos Norsk Tipping AS. Benyttes ikke protestskjema, må spilleren i brevet oppgi loddets nummer, kontrollnummer, dato for kjøp av loddet, eventuelt spillernummer og kommisjonærnummer.</article><article class="legalP" data-absoluteaddress="/kapittel/10/punkt/1/ledd/2/" id="kapittel-10-punkt-1-ledd-2">Protesten fremmes snarest mulig og må senest være selskapet i hende senest tre måneder etter utløpet av fristen for å heve premien.</article><article class="legalP" data-absoluteaddress="/kapittel/10/punkt/1/ledd/3/" id="kapittel-10-punkt-1-ledd-3">Protesten forkastes dersom den ikke er innkommet til selskapet innen fristens utløp. Det samme gjelder dersom spilleren ikke har gitt tilstrekkelige opplysninger.</article></article><article class="marginIdArticle" data-partID="a10.2" data-absoluteaddress="/kapittel/10/punkt/2/" id="kapittel-10-punkt-2"><span class="data-marginOriginalId">10.2</span><article class="legalP" data-absoluteaddress="/kapittel/10/punkt/2/ledd/1/" id="kapittel-10-punkt-2-ledd-1">Statskontrollen ved Norsk Tipping AS avgjør om en protest skal godkjennes eller forkastes.</article><article class="legalP" data-absoluteaddress="/kapittel/10/punkt/2/ledd/2/" id="kapittel-10-punkt-2-ledd-2">Selskapet gir melding om resultatet av protestbehandlingen.</article></article></section><section class="section" data-name="kap11" data-section-type="default" data-absoluteaddress="/kapittel/11/" id="kapittel-11" data-lovdata-URL="LTI/forskrift/1999-10-15-1091/KAPITTEL_11" data-partID="k11"><h2>11. Preskripsjon av premier</h2><article class="legalP" data-absoluteaddress="/kapittel/11/ledd/1/" id="kapittel-11-ledd-1">Retten til å kreve premie utbetalt bortfaller dersom Norsk Tipping AS ikke har mottatt kravet innen den fristen som er angitt i pkt. 10.1.</article></section><section class="section" data-name="kap12" data-section-type="default" data-absoluteaddress="/kapittel/12/" id="kapittel-12" data-lovdata-URL="LTI/forskrift/1999-10-15-1091/KAPITTEL_12" data-partID="k12"><h2>12. Tilleggsregler for KjempeFlax</h2><article class="marginIdArticle" data-partID="a12.1" data-absoluteaddress="/kapittel/12/punkt/1/" id="kapittel-12-punkt-1"><span class="data-marginOriginalId">12.1</span><article class="legalP" data-absoluteaddress="/kapittel/12/punkt/1/ledd/1/" id="kapittel-12-punkt-1-ledd-1">KjempeFlax gir mulighet til å vinne premier som utbetales en gang pr. måned over et visst antall måneder eller år, samt premier som utbetales som et engangsbeløp.</article></article><article class="marginIdArticle" data-partID="a12.2" data-absoluteaddress="/kapittel/12/punkt/2/" id="kapittel-12-punkt-2"><span class="data-marginOriginalId">12.2</span><article class="legalP" data-absoluteaddress="/kapittel/12/punkt/2/ledd/1/" id="kapittel-12-punkt-2-ledd-1">På loddets forside kan det skrapes fram enten tre like beløp eller tre like symboler.</article></article><article class="marginIdArticle" data-partID="a12.3" data-absoluteaddress="/kapittel/12/punkt/3/" id="kapittel-12-punkt-3"><span class="data-marginOriginalId">12.3</span><article class="legalP" data-absoluteaddress="/kapittel/12/punkt/3/ledd/1/" id="kapittel-12-punkt-3-ledd-1">Spiller som skraper fram tre like beløp vinner en pengepremie. Premiens størrelse er én gange det beløp som framkommer tre ganger.</article><article class="legalP" data-absoluteaddress="/kapittel/12/punkt/3/ledd/2/" id="kapittel-12-punkt-3-ledd-2">Premieplanen for premier som er omtalt i foregående avsnitt, er angitt på loddets bakside.</article><article class="legalP" data-absoluteaddress="/kapittel/12/punkt/3/ledd/3/" id="kapittel-12-punkt-3-ledd-3">For lodd med premier som nevnt ovenfor, gjelder reglene i pkt. 1-11.</article></article><article class="marginIdArticle" data-partID="a12.4" data-absoluteaddress="/kapittel/12/punkt/4/" id="kapittel-12-punkt-4"><span class="data-marginOriginalId">12.4</span><article class="legalP" data-absoluteaddress="/kapittel/12/punkt/4/ledd/1/" id="kapittel-12-punkt-4-ledd-1">Spiller som skraper fram tre like symboler, har rett til å delta i en trekning om følgende premier:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/12/punkt/4/ledd/1/punkt/1/" id="kapittel-12-punkt-4-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/12/punkt/4/ledd/1/punkt/1/ledd/1/" id="kapittel-12-punkt-4-ledd-1-punkt-1-ledd-1">premier som utbetales som et engangsbeløp.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/12/punkt/4/ledd/1/punkt/2/" id="kapittel-12-punkt-4-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/12/punkt/4/ledd/1/punkt/2/ledd/1/" id="kapittel-12-punkt-4-ledd-1-punkt-2-ledd-1">premier som utbetales over et visst antall måneder eller år.</article></article></li></ul></article><article class="legalP" data-absoluteaddress="/kapittel/12/punkt/4/ledd/2/" id="kapittel-12-punkt-4-ledd-2">For premier som er omtalt i foregående avsnitt, gjelder reglene i pkt. 12.5-12.9 nedenfor i tillegg til reglene i pkt. 1-11.</article><article class="legalP" data-absoluteaddress="/kapittel/12/punkt/4/ledd/3/" id="kapittel-12-punkt-4-ledd-3">Trekning av premiene foretas av Norsk Tipping AS under kontroll av Statskontrollen ved Norsk Tipping AS og formidles gjennom tv-sending.</article><article class="legalP" data-absoluteaddress="/kapittel/12/punkt/4/ledd/4/" id="kapittel-12-punkt-4-ledd-4">Trekningen, samt premienes størrelse, er nærmere omtalt i egen informasjonsbrosjyre som fås utlevert hos selskapets kommisjonærer eller ved henvendelse direkte til selskapet.</article></article><article class="marginIdArticle" data-partID="a12.5" data-absoluteaddress="/kapittel/12/punkt/5/" id="kapittel-12-punkt-5"><span class="data-marginOriginalId">12.5</span><article class="legalP" data-absoluteaddress="/kapittel/12/punkt/5/ledd/1/" id="kapittel-12-punkt-5-ledd-1">Summen av premier nevnt i pkt. 12.3 utgjør minst 25 pst. av salgsverdien av trykte lodd. Summen av premier nevnt i pkt. 12.4 utgjør gjennomsnittlig 25 pst. av salgsverdien av solgte lodd.</article></article><article class="marginIdArticle" data-partID="a12.6" data-absoluteaddress="/kapittel/12/punkt/6/" id="kapittel-12-punkt-6"><span class="data-marginOriginalId">12.6</span><article class="legalP" data-absoluteaddress="/kapittel/12/punkt/6/ledd/1/" id="kapittel-12-punkt-6-ledd-1">De spillere som gjennom deltakelse i tv-sendingen kan vinne premier som omtalt i pkt. 12.4 b., blir trukket ut på forhånd. Trekningen foretas av Norsk Tipping AS under kontroll av Statskontrollen ved Norsk Tipping AS.</article></article><article class="marginIdArticle" data-partID="a12.7" data-absoluteaddress="/kapittel/12/punkt/7/" id="kapittel-12-punkt-7"><span class="data-marginOriginalId">12.7</span><article class="legalP" data-absoluteaddress="/kapittel/12/punkt/7/ledd/1/" id="kapittel-12-punkt-7-ledd-1">For å bli registrert som deltaker i trekningen, må spilleren levere loddet til kommisjonær sammen med det spillerkortet som ønskes benyttet innen den fristen som er angitt på loddets bakside. Spillerkort må benyttes for å bli registrert som deltaker i trekningen.</article><article class="legalP" data-absoluteaddress="/kapittel/12/punkt/7/ledd/2/" id="kapittel-12-punkt-7-ledd-2">Spilleren mottar en deltakerbekreftelse fra kommisjonæren. Denne viser bl.a. loddnummeret, spillerens registreringsnummer og dato for når trekningen vil finne sted.</article></article><article class="marginIdArticle" data-partID="a12.8" data-absoluteaddress="/kapittel/12/punkt/8/" id="kapittel-12-punkt-8"><span class="data-marginOriginalId">12.8</span><article class="legalP" data-absoluteaddress="/kapittel/12/punkt/8/ledd/1/" id="kapittel-12-punkt-8-ledd-1">Det er en forutsetning at navn på vinnere av premier nevnt i pkt. 12.4 kan offentliggjøres under tv-sendingen.</article><article class="legalP" data-absoluteaddress="/kapittel/12/punkt/8/ledd/2/" id="kapittel-12-punkt-8-ledd-2">For å vinne premier som nevnt i pkt. 12.4 b), er det et vilkår at spilleren selv deltar i tv-studio under sendingen. Spilleren kan i spesielle tilfeller, etter avtale med Norsk Tipping AS, være representert ved stedfortreder. Vedkommende som deltar i tv-studio må være fylt 18 år.</article></article><article class="marginIdArticle" data-partID="a12.9" data-absoluteaddress="/kapittel/12/punkt/9/" id="kapittel-12-punkt-9"><span class="data-marginOriginalId">12.9</span><article class="legalP" data-absoluteaddress="/kapittel/12/punkt/9/ledd/1/" id="kapittel-12-punkt-9-ledd-1">Etter gjennomført tv-sending foretar Norsk Tipping AS utbetaling av premier.</article><article class="legalP" data-absoluteaddress="/kapittel/12/punkt/9/ledd/2/" id="kapittel-12-punkt-9-ledd-2">Premie blir sendt til den registrerte innehaveren av det spillerkortet som er benyttet, jf. pkt. 12.7, eventuelt overført til den kontoen som spilleren har oppgitt i forbindelse med utstedelse av spillerkortet.</article><article class="legalP" data-absoluteaddress="/kapittel/12/punkt/9/ledd/3/" id="kapittel-12-punkt-9-ledd-3">For utbetaling av premier gjelder følgende:</article></article><article class="marginIdArticle" data-partID="a12.9.1" data-absoluteaddress="/kapittel/12/punkt/10/" id="kapittel-12-punkt-10"><span class="data-marginOriginalId">12.9.1</span><span class="miscHeadline"><i>Premier som nevnt under pkt. 12.4 a.</i></span><article class="legalP" data-absoluteaddress="/kapittel/12/punkt/10/ledd/1/" id="kapittel-12-punkt-10-ledd-1">Premie utbetales som et engangsbeløp.</article></article><article class="marginIdArticle" data-partID="a12.9.2" data-absoluteaddress="/kapittel/12/punkt/11/" id="kapittel-12-punkt-11"><span class="data-marginOriginalId">12.9.2</span><span class="miscHeadline"><i>Premier som nevnt under pkt. 12.4 b.</i></span><article class="legalP" data-absoluteaddress="/kapittel/12/punkt/11/ledd/1/" id="kapittel-12-punkt-11-ledd-1">Den første månedsbetalingen foretas umiddelbart.</article><article class="legalP" data-absoluteaddress="/kapittel/12/punkt/11/ledd/2/" id="kapittel-12-punkt-11-ledd-2">Det månedlige premiebeløpet blir deretter automatisk utbetalt hver måned. Norsk Tipping AS har rett til når som helst å overdra betalingsforpliktelsene til en norsk finansinstitusjon etter eget valg. I så fall overføres vinnerens opplysningsplikt overfor Norsk Tipping AS, jf. neste avsnitt, til vedkommende finansinstitusjon.</article><article class="legalP" data-absoluteaddress="/kapittel/12/punkt/11/ledd/3/" id="kapittel-12-punkt-11-ledd-3">Det er vinnerens ansvar å påse at Norsk Tipping AS' opplysninger om navn, adresse og bankkonto til enhver tid er korrekte. Norsk Tipping AS er ikke ansvarlig for feilutbetaling som skyldes uriktige opplysninger om navn og adresse. Norsk Tipping AS er heller ikke ansvarlig for eventuelle forsinkelser av premieoverførsler som følge av adresseendring, endret kontonummer eller lignende.</article><article class="legalP" data-absoluteaddress="/kapittel/12/punkt/11/ledd/4/" id="kapittel-12-punkt-11-ledd-4">En vinner av premie som utbetales over et visst antall måneder eller år, har ikke rett til å kreve en beregnet nåverdi av alle premieutbetalingene utbetalt som et engangsbeløp.</article><article class="legalP" data-absoluteaddress="/kapittel/12/punkt/11/ledd/5/" id="kapittel-12-punkt-11-ledd-5">Hvert år i januar reguleres det månedlige premiebeløpet med økningen i Statistisk sentralbyrås konsumprisindeks for foregående år.</article><article class="legalP" data-absoluteaddress="/kapittel/12/punkt/11/ledd/6/" id="kapittel-12-punkt-11-ledd-6">Det utbetales ikke renter på premiebeløpet. Dette gjelder også dersom premieutbetalingen, uansett årsak, blir forsinket.</article><article class="legalP" data-absoluteaddress="/kapittel/12/punkt/11/ledd/7/" id="kapittel-12-punkt-11-ledd-7">Dersom vinneren dør i løpet av den perioden premieutbetalingen foregår, utbetales det et engangsbeløp tilsvarende de gjenstående utbetalingene til dødsboet.</article><article class="legalP" data-absoluteaddress="/kapittel/12/punkt/11/ledd/8/" id="kapittel-12-punkt-11-ledd-8">Premie utbetales kun til én enkeltperson, dvs. til vedkommende som er trukket ut som vinner av premien, og som er registrert som vinner i Norsk Tipping AS' sentralanlegg.</article></article></section><section class="section" data-name="kap13" data-section-type="default" data-absoluteaddress="/kapittel/13/" id="kapittel-13" data-lovdata-URL="LTI/forskrift/1999-10-15-1091/KAPITTEL_13" data-partID="k13"><h2>13. Andre bestemmelser</h2><article class="legalP" data-absoluteaddress="/kapittel/13/ledd/1/" id="kapittel-13-ledd-1">Spillereglene gjelder med virkning fra og med 22. oktober 1999.</article><article class="legalP" data-absoluteaddress="/kapittel/13/ledd/2/" id="kapittel-13-ledd-2">Norsk Tipping AS kan gi utfyllende bestemmelser til spillereglene.</article></section></main></body></html>