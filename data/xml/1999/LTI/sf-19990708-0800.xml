<!DOCTYPE html><html lang="no"><head><title>Forskrift om betinget opptak til universiteter og høgskoler av søkere som har hatt fravær til eksamen i videregående opplæring.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">FOR-1999-07-08-800</dd><dt class="dokid">DokumentID</dt><dd class="dokid">LTI/forskrift/1999-07-08-800</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 17</dd><dt class="dateInForce">I kraft fra</dt><dd class="dateInForce">Fra og med opptaket til studieåret 1999/2000</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§37</li></ul></dd><dt class="dateOfPublication">Kunngjort</dt><dd class="dateOfPublication">1999-08-11</dd><dt class="title">Tittel</dt><dd class="title">Forskrift om betinget opptak til universiteter og høgskoler av søkere som har hatt fravær til eksamen i videregående opplæring.</dd><dt class="miscInformation">Annet om dokumentet</dt><dd class="miscInformation">Fastsatt av Kirke-, utdannings- og forskningsdepartementet 8. juli 1999 med hjemmel i lov av 12. mai 1995 nr. 22 om universiteter og høgskoler § 37 nr. 1.</dd><dt class="refid">RefID</dt><dd class="refid">forskrift/1999-07-08-800</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om betinget opptak til universiteter og høgskoler av søkere som har hatt fravær til eksamen i videregående opplæring.<ul class="tocSubUl"><li>§ 1. Virkeområde</li><li>§ 2. Krav til søkeren</li><li>§ 3. Rangering</li><li>§ 4. Betingelser for opptak</li><li>§ 5. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-07-08-800" id="dokument"><h1>Forskrift om betinget opptak til universiteter og høgskoler av søkere som har hatt fravær til eksamen i videregående opplæring.</h1><article class="legalArticle" data-lovdata-URL="LTI/forskrift/1999-07-08-800/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for betinget opptak til utdanninger ved institusjoner nevnt i § 1 i lov av 12. mai 1995 nr. 22 om universiteter og høgskoler. Med betinget opptak menes her at en søker får opptak til høgre utdanning på betingelse av at han eller hun består eksamen i ett eller flere fag i videregående opplæring i løpet av første semester etter opptak.</article></article><article class="legalArticle" data-lovdata-URL="LTI/forskrift/1999-07-08-800/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav til søkeren</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder søkere som på grunn av spesielle omstendigheter, ikke kan avlegge eksamen i videregående opplæring, og derfor ikke kan få slik dokumentasjon for fullført og bestått opplæring som normalt er krav til opptak til institusjoner som nevnt i § 1.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Forskriften gjelder også søkere som har hatt slikt fravær i fag som gir grunnlag for forbedret rangering, men som ellers ikke er nødvendig for å bli studiekvalifisert.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Med spesielle omstendigheter menes her sykdom, ulykker, dødsfall i nær familie. Hvis det foreligger andre spesielle tilfeller der det vil være en tilsvarende belastning å gå opp til eksamen, kan opptaksorganet gi rett til betinget opptak.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Spesielle omstendigheter må dokumenteres ved attest fra lege, annet helsepersonell, politimyndighet eller tilsvarende.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Attest for fraværet skal leveres opptaksorganet sammen med øvrig dokumentasjon som angår opptaket.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Det skal gå frem av dokumentasjonen fra videregående skole at spesielle omstendigheter, som nevnt i tredje ledd, var årsak til fravær ved eksamen i ett eller flere spesifiserte fag, og at dette er grunnen til at eleven ikke har fått dokumentasjon for fullført og bestått opplæring.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Fag, der resultatet av utsatt eksamen foreligger før utløp av dokumentasjonsfrist for opptak til institusjoner nevnt i § 1, gir ikke grunnlag for betinget opptak. Videre omfattes bare søkere som har standpunktkarakter 2 eller bedre i faget de har vært fraværende til eksamen i, og som ikke har tidligere eksamensvurdering i faget.</article><article class="legalP" data-absoluteaddress="/paragraf/2/ledd/8/" id="paragraf-2-ledd-8">Søkere som har fått betinget opptak kan ikke få reservert studieplass til senere opptak. Ved ny søknad om opptak må eksamen i det aktuelle faget være bestått.</article></article><article class="legalArticle" data-lovdata-URL="LTI/forskrift/1999-07-08-800/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rangering</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søkere får tilleggspoeng og blir rangert som om faget de var syke til eksamen i, var fullført og bestått, og med standpunktkarakteren(e) som grunnlag for utregning av konkurransepoengsum.</article></article><article class="legalArticle" data-lovdata-URL="LTI/forskrift/1999-07-08-800/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Betingelser for opptak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søkere som er kvalifisert for betinget opptak etter § 2, og som ved rangering etter § 3 får en poengsum/vurdering som er over poenggrensen for ordinært opptak, skal få tilbud om betinget opptak.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søkere som får tilbud om betinget opptak skal opplyses om dette og vilkårene for opptaket i tilbudsbrevet.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved betinget opptak må søker som tas opp om sommeren bestå utsatt eksamen i løpet av høstsemesteret i det aktuelle faget i videregående skole for å beholde studieplassen. For søkere som tas opp om vinteren må utsatt eksamen bestås i løpet av vårsemesteret.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Lærestedet som gir betinget opptak har plikt til, så langt det er pedagogisk forsvarlig og dersom det kan skje uten at det går utover studiet for studenter som er gitt ordinært opptak, å legge til rette, slik at studenten både kan gå opp til utsatt eksamen i videregående opplæring, og gjennomføre eventuell obligatorisk praksis eller eksamen i studiet det er gitt betinget opptak til.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Der lærestedet finner ikke å kunne legge til rette på denne måten, kan studenten forlenge varigheten av det betingete opptaket til neste gang det arrangeres utsatt eksamen i faget.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Studenter som avlegger eksamen i et studium de har fått betinget opptak til, får ikke denne eksamenen regnet som bestått uten at betingelsene for opptaket er oppfylt.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Søkere som ikke fyller betingelsene for opptak innen her fastsatt frist, mister studieplassen og studieretten.</article></article><article class="legalArticle" data-lovdata-URL="LTI/forskrift/1999-07-08-800/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Forskriften trer i kraft fra og med opptaket til studieåret 1999/2000.</article></article></main></body></html>