<!DOCTYPE html><html lang="no"><head><title>Forskrift om register for lagring av opplysninger innsamlet ved bruk av satellittsporingsutstyr på fiskefartøy.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:29</dd><dt class="legacyID">Datokode</dt><dd class="legacyID">FOR-1999-04-07-386</dd><dt class="dokid">DokumentID</dt><dd class="dokid">LTI/forskrift/1999-04-07-386</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 8</dd><dt class="dateInForce">I kraft fra</dt><dd class="dateInForce">1999-04-07</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§45</li></ul></dd><dt class="dateOfPublication">Kunngjort</dt><dd class="dateOfPublication">1999-05-21</dd><dt class="title">Tittel</dt><dd class="title">Forskrift om register for lagring av opplysninger innsamlet ved bruk av satellittsporingsutstyr på fiskefartøy.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 7. april 1999 med hjemmel i lov av 3. juni 1983 nr. 40 om saltvannsfiske m.v. § 45 femte ledd.</dd><dt class="refid">RefID</dt><dd class="refid">forskrift/1999-04-07-386</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om register for lagring av opplysninger innsamlet ved bruk av satellittsporingsutstyr på fiskefartøy.<ul class="tocSubUl"><li>§ 1. Register</li><li>§ 2. Formålet med registreringen</li><li>§ 3. Registerets omfang</li><li>§ 4. Registerets innhold</li><li>§ 5. Registeransvarlig</li><li>§ 6. Samkjøring (kobling)</li><li>§ 7. Utlevering av opplysninger</li><li>§ 8. Innsynsrett etter personregisterloven § 7</li><li>§ 9. Lagring, sletting og anonymisering av opplysninger</li><li>§ 10. Sikkerhet</li><li>§ 11. Tilsynsmyndighet</li><li>§ 12. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-04-07-386" id="dokument"><h1>Forskrift om register for lagring av opplysninger innsamlet ved bruk av satellittsporingsutstyr på fiskefartøy.</h1><article class="legalArticle" data-lovdata-URL="LTI/forskrift/1999-04-07-386/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Register</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Fiskeridirektoratet oppretter fra det tidspunkt fiskefartøy pålegges å sende posisjonsmeldinger via satellitt, et register for lagring av opplysninger innsamlet ved bruk av satellittsporingsutstyr.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Registeret kan føres ved hjelp av elektronisk databehandling.</article></article><article class="legalArticle" data-lovdata-URL="LTI/forskrift/1999-04-07-386/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet med registreringen</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Registeret skal benyttes av Fiskeridirektoratet og Kystvakten til overvåkning og kontroll av fiskefartøys aktivitet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Registeret kan også benyttes til å oppfylle Norges internasjonale forpliktelser om overvåkning og kontroll mv.</article></article><article class="legalArticle" data-lovdata-URL="LTI/forskrift/1999-04-07-386/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Registerets omfang</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Registeret omfatter opplysninger om norske fiskefartøy som er pålagt å ha og å anvende satellittsporingsutstyr og som oppholder seg i farvann under norsk fiskerijurisdiksjon, i farvann under fremmed stats fiskerijurisdiksjon og i farvann utenfor noen stats fiskerijurisdiksjon, med mindre annet er bestemt.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Registeret omfatter opplysninger om utenlandske fiskefartøy som er pålagt å ha og å anvende satellittsporingsutstyr og som oppholder seg i Norges økonomiske sone og i fiskerisonen ved Jan Mayen i henhold til avtaler som Norge har inngått med andre land.</article></article><article class="legalArticle" data-lovdata-URL="LTI/forskrift/1999-04-07-386/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Registerets innhold</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Registeret kan inneholde identifikasjons- og posisjonsopplysninger om fiskefartøy samt opplysninger om tidspunkt for posisjonsmelding, kurs og fart mv.</article></article><article class="legalArticle" data-lovdata-URL="LTI/forskrift/1999-04-07-386/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Registeransvarlig</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridirektøren er ansvarlig for registeret.</article></article><article class="legalArticle" data-lovdata-URL="LTI/forskrift/1999-04-07-386/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samkjøring (kobling)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Registeret kan samkjøres (kobles) med andre personregistre i Fiskeridirektoratet dersom dette er i samsvar med formålet med registreringen.</article></article><article class="legalArticle" data-lovdata-URL="LTI/forskrift/1999-04-07-386/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utlevering av opplysninger</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Utlevering av opplysninger fra registeret til andre er ikke tillatt uten i følgende tilfeller:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Når den person eller det foretak opplysningene gjelder har gitt skriftlig samtykke. Med foretak menes her selskap, forening, partsrederi eller annen sammenslutning, enkeltpersonforetak, bo eller stiftelse.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Utlevering i henhold til internasjonale avtaler eller til andre lands myndigheter i henhold til avtale.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">Utlevering til Kystvakten.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">Utlevering til statistikkformål i anonymisert form.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/7/ledd/1/punkt/5/" id="paragraf-7-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/7/ledd/1/punkt/5/ledd/1/" id="paragraf-7-ledd-1-punkt-5-ledd-1">Utlevering kan skje til myndighet ansvarlig for sjøredningsoppdrag.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/7/ledd/1/punkt/6/" id="paragraf-7-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/7/ledd/1/punkt/6/ledd/1/" id="paragraf-7-ledd-1-punkt-6-ledd-1">Utlevering kan skje til politiet eller påtalemyndigheten til bruk i straffesak.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/7/ledd/1/punkt/7/" id="paragraf-7-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/7/ledd/1/punkt/7/ledd/1/" id="paragraf-7-ledd-1-punkt-7-ledd-1">Forøvrig kan utlevering skje når lovbestemt taushetsplikt ikke er til hinder for dette og mottakeren med hjemmel i lov eller forskrift kan kreve opplysningene utlevert for å utøve sin myndighet fastsatt i særskilt lov eller forskrift.</article></article></li></ul></article></article><article class="legalArticle" data-lovdata-URL="LTI/forskrift/1999-04-07-386/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innsynsrett etter personregisterloven § 7</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Innsynsrett etter § 7 i lov av 9. juni 1978 nr. 48 om personregistre gjelder for dette registeret.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Rett til innsyn etter personregisterloven første og annet ledd gjelder bare den opplysningene direkte angår. Svar på slik henvendelse skal gis snarest mulig og senest innen 1 måned. Den registeransvarlige må påse at det ikke gis opplysninger om andre enn den som opplysningene direkte angår.</article></article><article class="legalArticle" data-lovdata-URL="LTI/forskrift/1999-04-07-386/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Lagring, sletting og anonymisering av opplysninger</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det er adgang til å lagre opplysninger om det enkelte fartøy i 7 år. Etter dette tidspunkt er det kun adgang til å lagre opplysninger i anonymisert form.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Den registeransvarlige skal slette eller anonymisere opplysninger som ikke lenger kan benyttes til kontroll- eller statistikkformål, med mindre annet er bestemt i henhold til internasjonale avtaler.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Dersom registeret vedtas nedlagt, skal opplysningene slettes eller makuleres.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Den registeransvarlige skal av eget tiltak rette, slette eller supplere opplysninger som er uriktige eller ufullstendige, dersom feilen eller mangelen har betydning for den registrerte.</article></article><article class="legalArticle" data-lovdata-URL="LTI/forskrift/1999-04-07-386/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sikkerhet</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den registeransvarlige skal iverksette og holde vedlike nødvendige sikkerhetstiltak, slik at hensynet til opplysningenes konfidensialitet, integritet og tilgjengelighet til enhver tid er tilstrekkelig ivaretatt.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Brudd på informasjonssikkerheten som har medført uautorisert utlevering av sensitive personopplysninger, eller ved mistanke om slik utlevering, skal meddeles Datatilsynet.</article></article><article class="legalArticle" data-lovdata-URL="LTI/forskrift/1999-04-07-386/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsynsmyndighet</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Datatilsynet fører tilsyn med at registerfører overholder bestemmelsene fastsatt i denne forskrift, jf. §§ 3 og 5 i personregisterloven.</article></article><article class="legalArticle" data-lovdata-URL="LTI/forskrift/1999-04-07-386/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft straks.</article></article></main></body></html>