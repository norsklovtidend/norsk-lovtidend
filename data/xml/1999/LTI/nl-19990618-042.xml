<!DOCTYPE html><html lang="no"><head><title>Lov om omdanning av Postbanken BA til aksjeselskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:19</dd><dt class="legacyID">Datokode</dt><dd class="legacyID">LOV-1999-06-18-42</dd><dt class="dokid">DokumentID</dt><dd class="dokid">LTI/lov/1999-06-18-42</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 12</dd><dt class="dateInForce">I kraft fra</dt><dd class="dateInForce">1999-06-18</dd><dt class="changesToDocuments">Endrer</dt><dd class="changesToDocuments"><ul><li>lov/1992-06-05-51</li><li>lov/1911-08-18-8</li><li>lov/1932-05-27-3</li><li>lov/1952-11-21-2</li><li>lov/1956-12-07-1</li><li>lov/1981-06-05-45</li><li>lov/1984-06-08-58</li><li>lov/1985-05-24-28</li><li>lov/1985-06-14-62</li><li>lov/1988-06-10-40</li><li>lov/1991-07-20-65</li><li>lov/1996-12-06-75</li><li>lov/1996-11-22-65</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1999-07-09</dd><dt class="titleShort">Korttittel</dt><dd class="titleShort">Lov om Postbanken AS</dd><dt class="title">Tittel</dt><dd class="title">Lov om omdanning av Postbanken BA til aksjeselskap.</dd><dt class="miscInformation">Annet om dokumentet</dt><dd class="miscInformation">Ot.prp.nr.53 (1998–1999), Innst.O.nr.75 (1998–1999), Besl.O.nr.72 (1998–1999). Odels- og lagtingsvedtak hhv. 1. og 10. juni 1999. Fremmet av Samferdselsdepartementet.</dd><dt class="refid">RefID</dt><dd class="refid">lov/1999-06-18-42</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om omdanning av Postbanken BA til aksjeselskap.<ul class="tocSubUl"><li>I.<ul class="tocSubUl"><li>§ 1. Formål</li><li>§ 2. Omdanning</li><li>§ 3. Stiftelse og eierskap</li><li>§ 4. Omregistreringer</li><li>§ 5. Overføring av offentlige rettigheter m.v.</li><li>§ 6. Overføring av forpliktelser</li><li>§ 7. Forholdet til forretningsbankloven m.m.</li><li>§ 8. Ikrafttredelse</li><li>§ 9. Endringer i andre lover<ul class="tocSubUl"><li>§ 4a. Avtale med finansinstitusjon.</li></ul></li></ul></li></ul></li></ul></dd></dl></header><main class="documentBody" data-lovdata-URL="LTI/lov/1999-06-18-42" id="dokument"><h1>Lov om omdanning av Postbanken BA til aksjeselskap.</h1><article class="defaultP" data-text-size="small">Opphevelse av følgende lov:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 5. juni 1992 nr. 51 om Postbanken BA (postbankloven).</article></article></li></ul></article><article class="defaultP" data-text-size="small">Endringer av følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">1.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 18. august 1911 nr. 8 om skatt av formue og inntekt (skatteloven).</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">2.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov av 27. mai 1932 nr. 3 om chekker.</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/4/" id="punkt-4"><span class="data-originalId">3.</span><article class="legalP" data-absoluteaddress="/punkt/4/ledd/1/" id="punkt-4-ledd-1">Lov av 21. november 1952 nr. 2 om betaling og innkreving av skatt.</article></article></li><li data-li-identifier="4." data-name="4."><article class="listArticle" data-text-size="small" data-absoluteaddress="/punkt/5/" id="punkt-5"><span class="data-originalId">4.</span><article class="legalP" data-absoluteaddress="/punkt/5/ledd/1/" id="punkt-5-ledd-1">Lov av 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (Kredittilsynet).</article></article></li><li data-li-identifier="5." data-name="5."><article class="listArticle" data-text-size="small" data-absoluteaddress="/punkt/6/" id="punkt-6"><span class="data-originalId">5.</span><article class="legalP" data-absoluteaddress="/punkt/6/ledd/1/" id="punkt-6-ledd-1">Lov av 5. juni 1981 nr. 45 om tilsattes representasjon i offentlige virksomheters styrende organer m.v.</article></article></li><li data-li-identifier="6." data-name="6."><article class="listArticle" data-text-size="small" data-absoluteaddress="/punkt/7/" id="punkt-7"><span class="data-originalId">6.</span><article class="legalP" data-absoluteaddress="/punkt/7/ledd/1/" id="punkt-7-ledd-1">Lov av 8. juni 1984 nr. 58 om gjeldsforhandling og konkurs (konkursloven).</article></article></li><li data-li-identifier="7." data-name="7."><article class="listArticle" data-text-size="small" data-absoluteaddress="/punkt/8/" id="punkt-8"><span class="data-originalId">7.</span><article class="legalP" data-absoluteaddress="/punkt/8/ledd/1/" id="punkt-8-ledd-1">Lov av 24. mai 1985 nr. 28 om Norges Bank og pengevesenet (sentralbankloven).</article></article></li><li data-li-identifier="8." data-name="8."><article class="listArticle" data-text-size="small" data-absoluteaddress="/punkt/9/" id="punkt-9"><span class="data-originalId">8.</span><article class="legalP" data-absoluteaddress="/punkt/9/ledd/1/" id="punkt-9-ledd-1">Lov av 14. juni 1985 nr. 62 om Verdipapirsentral.</article></article></li><li data-li-identifier="9." data-name="9."><article class="listArticle" data-text-size="small" data-absoluteaddress="/punkt/10/" id="punkt-10"><span class="data-originalId">9.</span><article class="legalP" data-absoluteaddress="/punkt/10/ledd/1/" id="punkt-10-ledd-1">Lov av 10. juni 1988 nr. 40 om finansieringsvirksomhet og finansinstitusjoner.</article></article></li><li data-li-identifier="10." data-name="10."><article class="listArticle" data-text-size="small" data-absoluteaddress="/punkt/11/" id="punkt-11"><span class="data-originalId">10.</span><article class="legalP" data-absoluteaddress="/punkt/11/ledd/1/" id="punkt-11-ledd-1">Lov av 20. juli 1991 nr. 65 om særregler for beskatning av selskaper og selskapsdeltakere (selskapsskatteloven).</article></article></li><li data-li-identifier="11." data-name="11."><article class="listArticle" data-text-size="small" data-absoluteaddress="/punkt/12/" id="punkt-12"><span class="data-originalId">11.</span><article class="legalP" data-absoluteaddress="/punkt/12/ledd/1/" id="punkt-12-ledd-1">Lov av 22. november 1996 nr. 65 om statens postselskap.</article></article></li><li data-li-identifier="12." data-name="12."><article class="listArticle" data-text-size="small" data-absoluteaddress="/punkt/13/" id="punkt-13"><span class="data-originalId">12.</span><article class="legalP" data-absoluteaddress="/punkt/13/ledd/1/" id="punkt-13-ledd-1">Lov av 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner.</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1999-06-18-42/KAPITTEL_1" data-partID="k1"><h2 data-text-align="center">I.</h2><article class="legalArticle" data-lovdata-URL="LTI/lov/1999-06-18-42/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med loven er å regulere forholdet til forretningsbankloven, aksjeloven, postbankloven og visse overgangsspørsmål i forbindelse med omdanning av Postbanken BA til aksjeselskap (Postbanken AS).</article></article><article class="legalArticle" data-lovdata-URL="LTI/lov/1999-06-18-42/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Omdanning</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Postbanken BA kan oppløses ved at bankens eiendeler, rettigheter og forpliktelser som en helhet overføres til Postbanken AS som statens innskudd i selskapet mot at staten erverver samtlige aksjer i det. Postbankloven § 10-1, jf. aksjeloven kapittel 16, gjelder ikke ved oppløsning av Postbanken BA etter første punktum.</article></article><article class="legalArticle" data-lovdata-URL="LTI/lov/1999-06-18-42/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Stiftelse og eierskap</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Postbanken AS kan uten hinder av forretningsbankloven § 4 første ledd stiftes av staten alene og uten bruk av tegningsinnbydelse som legges ut til offentlig tegning. Forretningsbankloven § 6 første ledd første punktum gjelder ikke ved stiftelsen. Staten kan uten hinder av forretningsbankloven § 7 og finansieringsvirksomhetsloven § 2-2 første ledd eie 100 prosent av aksjene i Postbanken AS. Finansieringsvirksomhetsloven § 2-4 om stemmerettsbegrensninger gjelder ikke.</article></article><article class="legalArticle" data-lovdata-URL="LTI/lov/1999-06-18-42/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Omregistreringer</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Omregistrering i grunnbok og andre registre i forbindelse med omdanningen skjer ved navneendring.</article></article><article class="legalArticle" data-lovdata-URL="LTI/lov/1999-06-18-42/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Overføring av offentlige rettigheter m.v.</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Offentlige rettigheter, konsesjoner, tillatelser m.v. som gjelder Postbanken BA, blir ved omdanningen av banken til aksjeselskap overført til Postbanken AS.</article></article><article class="legalArticle" data-lovdata-URL="LTI/lov/1999-06-18-42/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Overføring av forpliktelser</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Ved omdanningen av Postbanken BA til aksjeselskap overføres Postbanken BAs forpliktelser til Postbanken AS med frigjørende virkning for Postbanken BA. Slike forpliktelser kan som følge av oppløsning av Postbanken BA heller ikke gjøres gjeldende mot staten.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Fordringshavere og andre rettighetshavere kan ikke motsette seg overføring etter første ledd eller gjøre gjeldende at overføringene utgjør en bortfallsgrunn for rettsforholdet.</article></article><article class="legalArticle" data-lovdata-URL="LTI/lov/1999-06-18-42/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forholdet til forretningsbankloven m.m.</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Forretningsbankloven gjelder for Postbanken AS med de unntak som følger av loven her.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Generalforsamlingen velger medlemmene av styret, likevel slik at to av styrets medlemmer med varamedlemmer velges av og blant de ansatte i banken. Generalforsamlingen velger også styrets formann og nestformann. Administrerende direktør kan ikke være medlem av bankens styre. Forretningsbankloven § 9 tredje og fjerde ledd gjelder ikke.</article><article class="legalP" data-absoluteaddress="/kapittel/1/paragraf/7/ledd/3/" id="kapittel-1-paragraf-7-ledd-3">Kravet i forretningsbankloven § 11 fjerde ledd om at medlemmene og varamedlemmene av representantskapet skal velges blant bankens aksjeeiere, gjelder ikke for Postbanken AS og valget forberedes ikke av en valgkomité.</article><article class="legalP" data-absoluteaddress="/kapittel/1/paragraf/7/ledd/4/" id="kapittel-1-paragraf-7-ledd-4">Representantskapet har de oppgaver som påligger en bedriftsforsamling i statsaksjeselskaper etter aksjeloven, likevel slik at representantskapet ikke har beslutningsmyndighet i saker som nevnt i aksjeloven § 6-35 første ledd annet punktum, jf allmennaksjeloven § 6-37 fjerde ledd. Representantskapets myndighet etter forretningsbankloven § 11 syvende ledd, med unntak av godtgjørelse til administrerende direktør, og etter samme lov §§ 13 og 14 legges til generalforsamlingen. Representantskapets myndighet etter forretningsbankloven § 12 og myndigheten til å fastsette godtgjørelse til administrerende direktør legges til styret. Forretningsbankloven § 15 gjelder ikke.</article><article class="legalP" data-absoluteaddress="/kapittel/1/paragraf/7/ledd/5/" id="kapittel-1-paragraf-7-ledd-5">Riksrevisjonen skal varsles og har rett til å være til stede på møter i representantskapet i Postbanken AS og dets heleide datterselskaper.</article></article><article class="legalArticle" data-lovdata-URL="LTI/lov/1999-06-18-42/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Loven trer i kraft straks, med unntak av § 9 nr. 1 til 12 som trer i kraft fra den tid Kongen bestemmer. Kongen kan gi overgangsregler.</article></article><article class="legalArticle" data-lovdata-URL="LTI/lov/1999-06-18-42/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Endringer i andre lover</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Fra det tidspunkt som fremgår av § 8 gjøres følgende endringer i andre lover:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/9/ledd/1/punkt/1/" id="kapittel-1-paragraf-9-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/9/ledd/1/punkt/1/ledd/1/" id="kapittel-1-paragraf-9-ledd-1-punkt-1-ledd-1">Lov 5. juni 1992 nr. 51 om Postbanken BA (postbankloven) oppheves.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/9/ledd/1/punkt/2/" id="kapittel-1-paragraf-9-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/9/ledd/1/punkt/2/ledd/1/" id="kapittel-1-paragraf-9-ledd-1-punkt-2-ledd-1">I lov 18. august 1911 nr. 8 om skatt av formue og inntekt (skatteloven) gjøres følgende endringer:</article></article></li></ul></article> <article class="defaultP" margin-top="true">§ 26 første ledd bokstav b skal lyde:</article><article class="legalP" data-absoluteaddress="/kapittel/1/paragraf/9/ledd/2/" id="kapittel-1-paragraf-9-ledd-2">Staten og de samme tilhørende eiendommer, offentlige innretninger og fond, likevel ikke foretak etter lov av 30. august 1991 nr. 71 om statsforetak.</article> <article class="defaultP" margin-top="true">§ 44 første ledd bokstav l skal lyde:</article><article class="legalP" data-absoluteaddress="/kapittel/1/paragraf/9/ledd/3/" id="kapittel-1-paragraf-9-ledd-3">Beløp som forretningsbanker og sparebanker betaler inn til bankenes sikringsfond etter lov av 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner.</article> <article class="defaultP" margin-top="true">§ 50 annet ledd bokstav a syvende avsnitt første punktum skal lyde:</article><article class="legalP" data-absoluteaddress="/kapittel/1/paragraf/9/ledd/4/" id="kapittel-1-paragraf-9-ledd-4">De tre foregående avsnitt gjelder ikke for banker, finansieringsforetak og foreninger av låntakere, som driver virksomhet med konsesjon etter lov av 10. juni 1988 nr. 40 om finansieringsvirksomhet og finansinstitusjoner.<ul class="defaultList"><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/9/ledd/4/punkt/1/" id="kapittel-1-paragraf-9-ledd-4-punkt-1"><span class="data-originalId">3.</span><article class="legalP" data-absoluteaddress="/kapittel/1/paragraf/9/ledd/4/punkt/1/ledd/1/" id="kapittel-1-paragraf-9-ledd-4-punkt-1-ledd-1">I lov 27. mai 1932 nr. 3 om chekker skal § 54 lyde:</article></article></li></ul></article><article class="legalP" data-absoluteaddress="/kapittel/1/paragraf/9/ledd/5/" id="kapittel-1-paragraf-9-ledd-5">Ved bank forstås i denne lov Norges Bank, en forretningsbank eller en sparebank.<ul class="defaultList"><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/9/ledd/5/punkt/1/" id="kapittel-1-paragraf-9-ledd-5-punkt-1"><span class="data-originalId">4.</span><article class="legalP" data-absoluteaddress="/kapittel/1/paragraf/9/ledd/5/punkt/1/ledd/1/" id="kapittel-1-paragraf-9-ledd-5-punkt-1-ledd-1">I lov 21. november 1952 nr. 2 om betaling og innkreving av skatt skal § 12 nr. 3 annet punktum lyde:</article></article></li></ul></article><article class="legalP" data-absoluteaddress="/kapittel/1/paragraf/9/ledd/6/" id="kapittel-1-paragraf-9-ledd-6">Departementet fastsetter nærmere regler om innbetalingsordningen, om myndigheten til å råde over innbetalte midler og om plikt for skatteoppkrever og banker til å overføre mottatte beløp til kommunens særskilte konto for skatt i Postbanken AS m.v.<ul class="defaultList"><li data-li-identifier="5." data-name="5."><article class="listArticle" data-absoluteaddress="/kapittel/1/paragraf/9/ledd/6/punkt/1/" id="kapittel-1-paragraf-9-ledd-6-punkt-1"><span class="data-originalId">5.</span><article class="legalP" data-absoluteaddress="/kapittel/1/paragraf/9/ledd/6/punkt/1/ledd/1/" id="kapittel-1-paragraf-9-ledd-6-punkt-1-ledd-1">I lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (Kredittilsynet) skal § 1 første ledd nr. 10 oppheves.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/paragraf/9/ledd/6/punkt/2/" id="kapittel-1-paragraf-9-ledd-6-punkt-2"><span class="data-originalId">6.</span><article class="legalP" data-absoluteaddress="/kapittel/1/paragraf/9/ledd/6/punkt/2/ledd/1/" id="kapittel-1-paragraf-9-ledd-6-punkt-2-ledd-1">I lov 5. juni 1981 nr. 45 om tilsattes representasjon i offentlige virksomheters styrende organer m.v. skal § 1 tredje ledd bokstav d oppheves.</article></article></li></ul></article> <article class="defaultP" margin-top="true">Nåværende bokstav e og f blir ny bokstav d og e.<ul class="defaultList"><li data-li-identifier="7." data-name="7."><article class="listArticle" data-absoluteaddress="/kapittel/1/paragraf/9/ledd/6/punkt/3/" id="kapittel-1-paragraf-9-ledd-6-punkt-3"><span class="data-originalId">7.</span><article class="legalP" data-absoluteaddress="/kapittel/1/paragraf/9/ledd/6/punkt/3/ledd/1/" id="kapittel-1-paragraf-9-ledd-6-punkt-3-ledd-1">I lov 8. juni 1984 nr. 58 om gjeldsforhandling og konkurs (konkursloven) skal § 142 femte ledd lyde:</article></article></li></ul></article><article class="legalP" data-absoluteaddress="/kapittel/1/paragraf/9/ledd/7/" id="kapittel-1-paragraf-9-ledd-7">Med selskap i tredje og fjerde ledd menes aksjeselskap, allmennaksjeselskap, forretningsavdeling av utenlandsk selskap, næringsdrivende stiftelse, boligbyggelag, borettslag, selskap som har til formål å fremme medlemmenes forbruksmessige interesser (samvirkelag), gjensidig forsikringsselskap, statsforetak, statens postselskap og statens jernbanetrafikkselskap.<ul class="defaultList"><li data-li-identifier="8." data-name="8."><article class="listArticle" data-absoluteaddress="/kapittel/1/paragraf/9/ledd/7/punkt/1/" id="kapittel-1-paragraf-9-ledd-7-punkt-1"><span class="data-originalId">8.</span><article class="legalP" data-absoluteaddress="/kapittel/1/paragraf/9/ledd/7/punkt/1/ledd/1/" id="kapittel-1-paragraf-9-ledd-7-punkt-1-ledd-1">I lov 24. mai 1985 nr. 28 om Norges Bank og pengevesenet (sentralbankloven) gjøres følgende endringer:</article></article></li></ul></article> <article class="defaultP" margin-top="true">§ 19 første ledd skal lyde:</article><article class="legalP" data-absoluteaddress="/kapittel/1/paragraf/9/ledd/8/" id="kapittel-1-paragraf-9-ledd-8">Banken kan yte likviditetslån, gjøre innskudd og gi annen kreditt til forretningsbanker og sparebanker.</article> <article class="defaultP" margin-top="true">§ 20 skal lyde:</article><article class="legalP" data-absoluteaddress="/kapittel/1/paragraf/9/ledd/9/" id="kapittel-1-paragraf-9-ledd-9">Banken tar imot innskudd fra forretningsbanker og sparebanker på de vilkår banken bestemmer.<ul class="defaultList"><li data-li-identifier="9." data-name="9."><article class="listArticle" data-absoluteaddress="/kapittel/1/paragraf/9/ledd/9/punkt/1/" id="kapittel-1-paragraf-9-ledd-9-punkt-1"><span class="data-originalId">9.</span><article class="legalP" data-absoluteaddress="/kapittel/1/paragraf/9/ledd/9/punkt/1/ledd/1/" id="kapittel-1-paragraf-9-ledd-9-punkt-1-ledd-1">I lov 14. juni 1985 nr. 62 om Verdipapirsentral skal § 3-1 annet ledd bokstav d oppheves.</article></article></li><li data-li-identifier="10." data-name="10."><article class="listArticle" data-absoluteaddress="/kapittel/1/paragraf/9/ledd/9/punkt/2/" id="kapittel-1-paragraf-9-ledd-9-punkt-2"><span class="data-originalId">10.</span><article class="legalP" data-absoluteaddress="/kapittel/1/paragraf/9/ledd/9/punkt/2/ledd/1/" id="kapittel-1-paragraf-9-ledd-9-punkt-2-ledd-1">I lov 10. juni 1988 nr. 40 om finansieringsvirksomhet og finansinstitusjoner skal § 2-1 annet ledd nr. 2 lyde:</article></article></li></ul></article><article class="legalP" data-absoluteaddress="/kapittel/1/paragraf/9/ledd/10/" id="kapittel-1-paragraf-9-ledd-10">Statens postselskap når det etter avtale som nevnt i lov 22. november 1996 nr. 65 om statens postselskap § 4a utfører tjenester for finansinstitusjon.<ul class="defaultList"><li data-li-identifier="11." data-name="11."><article class="listArticle" data-absoluteaddress="/kapittel/1/paragraf/9/ledd/10/punkt/1/" id="kapittel-1-paragraf-9-ledd-10-punkt-1"><span class="data-originalId">11.</span><article class="legalP" data-absoluteaddress="/kapittel/1/paragraf/9/ledd/10/punkt/1/ledd/1/" id="kapittel-1-paragraf-9-ledd-10-punkt-1-ledd-1">I lov 20. juli 1991 nr. 65 om særregler for beskatning av selskaper og selskapsdeltakere (selskapsskatteloven) skal § 1-1 tredje punktum lyde:</article></article></li></ul></article><article class="legalP" data-absoluteaddress="/kapittel/1/paragraf/9/ledd/11/" id="kapittel-1-paragraf-9-ledd-11">Reglene gjelder også for foretak etter lov av 30. august 1991 nr. 71 om statsforetak, så langt reglene passer.<ul class="defaultList"><li data-li-identifier="12." data-name="12."><article class="listArticle" data-absoluteaddress="/kapittel/1/paragraf/9/ledd/11/punkt/1/" id="kapittel-1-paragraf-9-ledd-11-punkt-1"><span class="data-originalId">12.</span><article class="legalP" data-absoluteaddress="/kapittel/1/paragraf/9/ledd/11/punkt/1/ledd/1/" id="kapittel-1-paragraf-9-ledd-11-punkt-1-ledd-1">I lov 6. desember 1996 nr. 75 om sikringsordninger for banker og offentlig administrasjon m.v. av finansinstitusjoner gjøres følgende endringer:</article></article></li></ul></article> <article class="defaultP" margin-top="true">§ 1-3 første ledd bokstav a skal lyde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/9/ledd/11/punkt/2/" id="kapittel-1-paragraf-9-ledd-11-punkt-2"><span class="data-originalId">a)</span><article class="legalP" data-absoluteaddress="/kapittel/1/paragraf/9/ledd/11/punkt/2/ledd/1/" id="kapittel-1-paragraf-9-ledd-11-punkt-2-ledd-1">bank,</article></article></li></ul></article> <article class="defaultP" margin-top="true">§ 1-3 fjerde ledd skal lyde:</article><article class="legalP" data-absoluteaddress="/kapittel/1/paragraf/9/ledd/12/" id="kapittel-1-paragraf-9-ledd-12">Som generalforsamling regnes også forstanderskap i sparebank.</article> <article class="defaultP" margin-top="true">§ 2-1 første ledd fjerde punktum oppheves.<ul class="defaultList"><li data-li-identifier="13." data-name="13."><article class="listArticle" data-absoluteaddress="/kapittel/1/paragraf/9/ledd/12/punkt/1/" id="kapittel-1-paragraf-9-ledd-12-punkt-1"><span class="data-originalId">13.</span><article class="legalP" data-absoluteaddress="/kapittel/1/paragraf/9/ledd/12/punkt/1/ledd/1/" id="kapittel-1-paragraf-9-ledd-12-punkt-1-ledd-1">I lov 22. november 1996 nr. 65 om statens postselskap skal ny § 4a lyde:</article></article></li></ul></article><article class="futureLegalArticle" data-name="§4a" data-partID="§4a" data-absoluteaddress="/kapittel/1/paragraf/9/foreslåttparagraf/1/" id="kapittel-1-paragraf-9-foreslåttparagraf-1"><span class="futureLegalArticleHeader"><span class="legalArticleValue">§ 4a</span>. <span class="legalArticleTitle">Avtale med finansinstitusjon.</span></span><article class="legalP" data-absoluteaddress="/kapittel/1/paragraf/9/foreslåttparagraf/1/ledd/1/" id="kapittel-1-paragraf-9-foreslåttparagraf-1-ledd-1">Selskapet skal inngå avtale med finansinstitusjon hvor denne gis enerett og pålegges plikt til å tilby grunnleggende banktjenester gjennom hele selskapets ekspedisjonsnett.</article><article class="legalP" data-absoluteaddress="/kapittel/1/paragraf/9/foreslåttparagraf/1/ledd/2/" id="kapittel-1-paragraf-9-foreslåttparagraf-1-ledd-2">Taushetsplikt etter forretningsbankloven § 18 gjelder tilsvarende for tillits- og tjenestemenn og revisor i selskapet når dette utfører tjenester for finansinstitusjon. Taushetsplikt pålagt i medhold av forretningsbankloven eller andre lover er ikke til hinder for gjensidig utveksling av opplysninger mellom finansinstitusjonen og selskapet i den utstrekning dette er nødvendig for selskapets utføring av tjenester for finansinstitusjonen.</article></article></article></section></main></body></html>