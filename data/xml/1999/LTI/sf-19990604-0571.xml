<!DOCTYPE html><html lang="no"><head><title>Forskrift om endring i forskrift til lov om petroleumsvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:36</dd><dt class="legacyID">Datokode</dt><dd class="legacyID">FOR-1999-06-04-571</dd><dt class="dokid">DokumentID</dt><dd class="dokid">LTI/forskrift/1999-06-04-571</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 11</dd><dt class="dateInForce">I kraft fra</dt><dd class="dateInForce">1999-06-04</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-27-653</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>lov/1967-02-10/§13c</li><li>lov/1967-02-10/§19</li></ul></dd><dt class="dateOfPublication">Kunngjort</dt><dd class="dateOfPublication">1999-07-07</dd><dt class="title">Tittel</dt><dd class="title">Forskrift om endring i forskrift til lov om petroleumsvirksomhet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 4. juni 1999 med hjemmel i lov av 29. november 1996 nr. 72 om petroleumsvirksomhet § 10-18 og lov av 10. februar 1967 om behandlingsmåten i forvaltningssaker (forvaltningsloven) § 13 c tredje ledd og § 19 tredje ledd, jf. EØS-avtalen vedlegg XX (Rdir. 85/337/EØF og Rdir. 97/11/EF). Fremmet av Olje- og energidepartementet.</dd><dt class="refid">RefID</dt><dd class="refid">forskrift/1999-06-04-571</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift til lov om petroleumsvirksomhet.<ul class="tocSubUl"><li>I<ul class="tocSubUl"><li>§ 22. Utredningsprogram for konsekvensutredning i plan for utbygging og drift av en petroleumsforekomst</li><li>§ 22 a. Konsekvensutredning i plan for utbygging og drift av en petroleumsforekomst</li><li>§ 22 b. Fritak fra kravet om konsekvensutredning</li><li>§ 22 c. Konsekvensutredning ved vesentlige grenseoverskridende miljøvirkninger</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1999-06-04-571" id="dokument"><h1>Forskrift om endring i forskrift til lov om petroleumsvirksomhet.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-06-04-571/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 27. juni 1997 nr. 653 til lov om petroleumsvirksomhet gjøres følgende endringer:</article> <article class="defaultP" margin-top="true">§ 20 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Plan for utbygging og drift av en eller flere petroleumsforekomster, jf. loven § 4-2, skal inneholde en beskrivelse av utbyggingen og en konsekvensutredning. Uttalelser til konsekvensutredningen tas med i vurderingen ved godkjennelse av plan for utbygging og drift. Planen skal sendes departementet og Kommunal- og regionaldepartementet med kopi til Oljedirektoratet. Dersom en innretning skal plasseres på landterritoriet eller sjøgrunn undergitt privat eiendomsrett, sendes også kopi til Direktoratet for brann- og eksplosjonsvern.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Plan for utbygging og drift av en forekomst som medfører bygge- og anleggstiltak i strid med arealdel av bindende planvedtak etter plan- og bygningsloven, kan ikke godkjennes av departementet før planmyndigheten har samtykket i dette.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Departementet kan kreve at den enkelte rettighetshaver gir opplysning om hvordan rettighetshaver vil finansiere sin del av utbyggingen.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Departementet skal i eget dokument, som skal offentliggjøres, redegjøre for og begrunne vedtaket om å godkjenne eller ikke godkjenne plan for utbygging og drift. I begrunnelsen skal det bl.a. fremgå hvilke miljøvilkår som eventuelt er knyttet til godkjennelsen samt hvilke tiltak som eventuelt er forutsatt å avbøte vesentlige negative miljøvirkninger. Taushetsbelagte opplysninger skal ikke offentliggjøres.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Ved vesentlige endringer i eller avvik fra planen skal det gis melding til departementet. Departementet kan kreve fremlagt ny eller endret plan.</article> <article class="defaultP" margin-top="true">§ 22 skal lyde:</article><article class="futureLegalArticle" data-name="§22" data-partID="§22" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 22</span>. <span class="legalArticleTitle">Utredningsprogram for konsekvensutredning i plan for utbygging og drift av en petroleumsforekomst</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Rettighetshaver skal i god tid før fremleggelse av plan for utbygging og drift av en petroleumsforekomst sende departementet forslag til utredningsprogram. Forslaget skal gi en kort beskrivelse av utbyggingen, av aktuelle utbyggingsløsninger og på bakgrunn av tilgjengelig kunnskap, av antatte virkninger for andre næringer og miljø, herunder eventuelle grenseoverskridende miljøvirkninger. Videre skal forslaget klargjøre behovet for dokumentasjon. Dersom det er utarbeidet en konsekvensutredning for det området hvor utbyggingen planlegges gjennomført, skal forslaget klargjøre behovet for ytterligere dokumentasjon eller oppdatering.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Departementet sender forslag til utredningsprogram til uttalelse til berørte myndigheter og sentrale interesseorganisasjoner. Departementet fastsetter utredningsprogrammet.</article></article> <article class="defaultP" margin-top="true">Ny § 22 a skal lyde:</article><article class="futureLegalArticle" data-name="§22a" data-partID="§22a" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 22 a</span>. <span class="legalArticleTitle">Konsekvensutredning i plan for utbygging og drift av en petroleumsforekomst</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">En konsekvensutredning i en plan for utbygging og drift av en petroleumsforekomst skal redegjøre for virkningene utbyggingen kan ha for næringsmessige forhold og miljømessige forhold, herunder forebyggende og avbøtende tiltak. Konsekvensutredningen skal blant annet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/1/" id="kapittel-1-foreslåttparagraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/1/ledd/1/" id="kapittel-1-foreslåttparagraf-2-ledd-1-punkt-1-ledd-1">beskrive alternative utbyggingsløsninger som rettighetshaver har undersøkt og begrunne valg av utbyggingsløsning og utvinningsstrategi, redegjøre for kriteriene for det valg som er gjort, samt beskrive eventuelle påfølgende utbyggingstrinn, tilknytning til andre felt og landanlegg og eventuell samordning av petroleumsvirksomhet,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/" id="kapittel-1-foreslåttparagraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/" id="kapittel-1-foreslåttparagraf-2-ledd-1-punkt-2-ledd-1">beskrive det miljø som i vesentlig grad kan bli berørt, og vurdere og avveie miljøkonsekvenser av utbyggingen, herunder:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/1/" id="kapittel-1-foreslåttparagraf-2-ledd-1-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/1/ledd/1/" id="kapittel-1-foreslåttparagraf-2-ledd-1-punkt-2-ledd-1-punkt-1-ledd-1">beskrive utslipp til sjø, luft og jord,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/2/" id="kapittel-1-foreslåttparagraf-2-ledd-1-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/2/ledd/1/" id="kapittel-1-foreslåttparagraf-2-ledd-1-punkt-2-ledd-1-punkt-2-ledd-1">beskrive eventuelle materielle verdier og kulturminner som kan bli berørt som følge av utbyggingen,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/3/" id="kapittel-1-foreslåttparagraf-2-ledd-1-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/3/ledd/1/" id="kapittel-1-foreslåttparagraf-2-ledd-1-punkt-2-ledd-1-punkt-3-ledd-1">vurdere konsekvensene av de tekniske løsninger som er valgt,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/4/" id="kapittel-1-foreslåttparagraf-2-ledd-1-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/4/ledd/1/" id="kapittel-1-foreslåttparagraf-2-ledd-1-punkt-2-ledd-1-punkt-4-ledd-1">klargjøre hvordan miljøkriterier og -konsekvenser har vært lagt til grunn for de tekniske løsninger som er valgt,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/5/" id="kapittel-1-foreslåttparagraf-2-ledd-1-punkt-2-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/punkt/5/ledd/1/" id="kapittel-1-foreslåttparagraf-2-ledd-1-punkt-2-ledd-1-punkt-5-ledd-1">beskrive mulige og planlagte tiltak for å hindre, redusere og om mulig oppveie betydelige negative miljøvirkninger,</article></article></li></ul></article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/3/" id="kapittel-1-foreslåttparagraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/3/ledd/1/" id="kapittel-1-foreslåttparagraf-2-ledd-1-punkt-3-ledd-1">vurdere hvilke tillatelser, godkjennelser eller samtykker det skal søkes om etter ellers gjeldende lovgivning, dersom innretning skal plasseres på landterritoriet, sjøgrunn undergitt privat eiendomsrett, indre farvann eller sjøterritoriet,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/4/" id="kapittel-1-foreslåttparagraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/4/ledd/1/" id="kapittel-1-foreslåttparagraf-2-ledd-1-punkt-4-ledd-1">vurdere hvordan innretningene vil kunne disponeres ved avslutning av petroleumsvirksomheten,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/5/" id="kapittel-1-foreslåttparagraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/5/ledd/1/" id="kapittel-1-foreslåttparagraf-2-ledd-1-punkt-5-ledd-1">vurdere innretninger for transport eller utnyttelse som omfattes av loven § 4-3,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/6/" id="kapittel-1-foreslåttparagraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/6/ledd/1/" id="kapittel-1-foreslåttparagraf-2-ledd-1-punkt-6-ledd-1">vurdere tekniske tiltak for beredskap,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/foreslåttparagraf/2/ledd/1/punkt/7/" id="kapittel-1-foreslåttparagraf-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/7/ledd/1/" id="kapittel-1-foreslåttparagraf-2-ledd-1-punkt-7-ledd-1">vurdere hvordan miljøovervåkning i området kan gjennomføres,</article></article></li></ul></article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">h) ha et sammendrag av ovennevnte punkter.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Konsekvensutredningen skal utarbeides på grunnlag av utredningsprogrammet som er fastsatt i medhold av § 22 og tilpasses utbyggingens omfang og i hvilken grad utbyggingen anses omfattet av en konsekvensutredning for et større samlet område. Konsekvensutredningen skal sendes departementet senest samtidig med en beskrivelse av utbyggingen. I områder der flere felt skal bygges ut, vil rettighetshaver i samsvar med loven § 4-2 tredje ledd kunne utarbeide en konsekvensutredning for et større samlet område. For utbygginger som også skal konsekvensutredes etter annen lovgivning, kan det utarbeides en felles konsekvensutredning.</article><article class="legalP" data-absoluteaddress="/kapittel/1/foreslåttparagraf/2/ledd/4/" id="kapittel-1-foreslåttparagraf-2-ledd-4">Dersom rettighetshaver godtgjør at utbyggingen omfattes av eksisterende relevant konsekvensutredning for et felt eller for et større samlet område, jf. loven § 4-2 tredje ledd, vil det kun kreves konsekvensutredning dersom departementet finner dette nødvendig.</article><article class="legalP" data-absoluteaddress="/kapittel/1/foreslåttparagraf/2/ledd/5/" id="kapittel-1-foreslåttparagraf-2-ledd-5">Departementet sender konsekvensutredningen til uttalelse til berørte myndigheter og sentrale interesseorganisasjoner og kunngjør samtidig i Norsk lysingsblad at konsekvensutredningen er sendt på høring.</article><article class="legalP" data-absoluteaddress="/kapittel/1/foreslåttparagraf/2/ledd/6/" id="kapittel-1-foreslåttparagraf-2-ledd-6">Når utredningsplikten anses oppfylt, informerer departementet rettighetshaver skriftlig om dette.</article></article> <article class="defaultP" margin-top="true">Ny § 22 b skal lyde:</article><article class="futureLegalArticle" data-name="§22b" data-partID="§22b" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 22 b</span>. <span class="legalArticleTitle">Fritak fra kravet om konsekvensutredning</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">Departementet kan etter søknad fra rettighetshaver gi fritak fra kravet om konsekvensutredning dersom utbyggingen ikke vil medføre utvinning av olje og naturgass i kommersiell hensikt der utvunnet mengde overstiger 4.000 fat per dag for olje og 500.000 m<sup>3</sup> naturgass per dag for gass, og den ellers ikke antas å ha vesentlige næringsmessige eller miljømessige virkninger.</article><article class="legalP" data-absoluteaddress="/kapittel/1/foreslåttparagraf/3/ledd/2/" id="kapittel-1-foreslåttparagraf-3-ledd-2">Såfremt utbyggingen ikke kan antas å ha vesentlige grenseoverskridende miljøvirkninger, kan kravet om konsekvensutredning i unntakstilfeller fravikes helt eller delvis, selvom utbyggingen overskrider terskelverdiene i første ledd. Før unntak gis, skal departementet underrette EFTAs Overvåkningsorgan om begrunnelsen for unntaket.</article></article> <article class="defaultP" margin-top="true">Ny § 22 c skal lyde:</article><article class="futureLegalArticle" data-name="§22c" data-partID="§22c" data-absoluteaddress="/kapittel/1/foreslåttparagraf/4/" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 22 c</span>. <span class="legalArticleTitle">Konsekvensutredning ved vesentlige grenseoverskridende miljøvirkninger</span></span><article class="legalP" data-absoluteaddress="/kapittel/1/foreslåttparagraf/4/ledd/1/" id="kapittel-1-foreslåttparagraf-4-ledd-1">Dersom en utbygging kan få vesentlige grenseoverskridende miljøvirkninger, skal departementet oversende utredningsprogrammet og informasjon om kravet til godkjennelse av plan for utbygging og drift til stater som kan bli berørt, senest samtidig med at utredningsprogrammet blir sendt på høring. Slik informasjon skal også sendes dersom en stat som i betydelig utstrekning kan bli berørt, anmoder om det.</article><article class="legalP" data-absoluteaddress="/kapittel/1/foreslåttparagraf/4/ledd/2/" id="kapittel-1-foreslåttparagraf-4-ledd-2">Berørte stater kan delta i konsekvenstutredningsprosessen, herunder avgi uttalelse om utredningsprogrammet og konsekvensutredningen til departementet. Departementet sender konsekvensutredningen til rette myndighet i berørte stater samtidig som konsekvensutredningen sendes på høring i Norge.</article><article class="legalP" data-absoluteaddress="/kapittel/1/foreslåttparagraf/4/ledd/3/" id="kapittel-1-foreslåttparagraf-4-ledd-3">Departementet skal ved godkjennelse av plan for utbygging og drift oversende det i § 20 fjerde ledd nevnte dokument til rette myndighet i berørte stater.</article></article> <article class="defaultP" margin-top="true">§ 28 skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Søknad om tillatelse til anlegg og drift av innretninger for transport og for utnyttelse av petroleum, jf. loven § 4-3, skal omfatte en plan som skal inneholde beskrivelse av prosjektet og en konsekvensutredning. Uttalelser til konsekvensutredningen tas med i vurderingen ved godkjennelse av plan for anlegg og drift. Søknaden skal sendes departementet og Kommunal- og regionaldepartementet med kopi til Oljedirektoratet. Dersom en innretning skal plasseres på landterritoriet eller sjøgrunn undergitt privat eiendomsrett, sendes også kopi til Direktoratet for brann- og eksplosjonsvern. Dersom en søknad fremmes av andre enn rettighetshaver etter en utvinningstillatelse, kommer bestemmelsene i § 8 til anvendelse så langt de passer.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">For tillatelse til anlegg og drift av innretninger for transport og for utnyttelse av petroleum kan departementet sette vilkår, bl.a. vedrørende:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/8/punkt/1/" id="kapittel-1-ledd-8-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/8/punkt/1/ledd/1/" id="kapittel-1-ledd-8-punkt-1-ledd-1">eierforholdet til innretningen,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/8/punkt/2/" id="kapittel-1-ledd-8-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/8/punkt/2/ledd/1/" id="kapittel-1-ledd-8-punkt-2-ledd-1">rørledningens bestemmelsessted,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/8/punkt/3/" id="kapittel-1-ledd-8-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/8/punkt/3/ledd/1/" id="kapittel-1-ledd-8-punkt-3-ledd-1">rørledningens trasé, dimensjon og transportkapasitet.</article></article></li></ul></article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Departementet kan ved tildeling av tillatelse til anlegg og drift av innretninger for transport og for utnyttelse av petroleum og senere:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/9/punkt/1/" id="kapittel-1-ledd-9-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/9/punkt/1/ledd/1/" id="kapittel-1-ledd-9-punkt-1-ledd-1">fastsette tariffer for bruk av innretningen for eierens egen og for annen petroleum,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/9/punkt/2/" id="kapittel-1-ledd-9-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/9/punkt/2/ledd/1/" id="kapittel-1-ledd-9-punkt-2-ledd-1">gi pålegg om at innretningen skal tilknyttes andre innretninger, at kapasiteten skal økes og at innretningen skal ombygges for å kunne benyttes for andre typer petroleum enn den opprinnelig er bygget for. Pålegg som nevnt må ikke fordyre eller i urimelig grad vanskeliggjøre bruk av innretningen som er sikret etter godkjennelse av departementet. Kostnadene ved gjennomføring av pålegg som nevnt, skal etter departementets nærmere bestemmelse dekkes av den eller de som pålegg er gitt til fordel for eller tas i betraktning ved fastsettelse av tariff,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/9/punkt/3/" id="kapittel-1-ledd-9-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/9/punkt/3/ledd/1/" id="kapittel-1-ledd-9-punkt-3-ledd-1">bestemme hvilken petroleum som skal transporteres i rørledning, dog kan det ikke bestemmes at petroleum skal transporteres til fortrengsel for petroleum som er sikret transport i rørledning etter godkjennelse av departementet.</article></article></li></ul></article> <article class="defaultP" margin-top="true">§ 29 skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Plan for anlegg og drift av innretninger for transport og for utnyttelse av petroleum skal redegjøre for økonomiske, ressursmessige, tekniske og miljø- og sikkerhetsmessige forhold ved prosjektet. Dokumentasjon skal tilpasses prosjektets omfang.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Plan for anlegg og drift av innretninger for transport og for utnyttelse av petroleum, jf. loven § 4-3, skal i nødvendig utstrekning inneholde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/11/punkt/1/" id="kapittel-1-ledd-11-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/11/punkt/1/ledd/1/" id="kapittel-1-ledd-11-punkt-1-ledd-1">opplysninger om rørledningens bestemmelsessted, trasé, dimensjon og transportkapasitet, samt kriterier for de valg som er gjort,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/11/punkt/2/" id="kapittel-1-ledd-11-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/11/punkt/2/ledd/1/" id="kapittel-1-ledd-11-punkt-2-ledd-1">opplysninger om eierforholdet til innretningen,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/11/punkt/3/" id="kapittel-1-ledd-11-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/11/punkt/3/ledd/1/" id="kapittel-1-ledd-11-punkt-3-ledd-1">beskrivelse av tekniske løsninger, herunder løsninger for å forebygge og minimalisere miljøskadelige utslipp,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/11/punkt/4/" id="kapittel-1-ledd-11-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/11/punkt/4/ledd/1/" id="kapittel-1-ledd-11-punkt-4-ledd-1">opplysninger om styringssystemer, herunder opplysninger om planlegging, organisering og gjennomføring av utbyggingen,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/11/punkt/5/" id="kapittel-1-ledd-11-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/11/punkt/5/ledd/1/" id="kapittel-1-ledd-11-punkt-5-ledd-1">opplysninger om drift og vedlikehold,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/11/punkt/6/" id="kapittel-1-ledd-11-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/11/punkt/6/ledd/1/" id="kapittel-1-ledd-11-punkt-6-ledd-1">opplysninger om økonomiske forhold,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/ledd/11/punkt/7/" id="kapittel-1-ledd-11-punkt-7"><span class="data-originalId">g)</span><article class="legalP" data-absoluteaddress="/kapittel/1/ledd/11/punkt/7/ledd/1/" id="kapittel-1-ledd-11-punkt-7-ledd-1">opplysninger om hvilke tillatelser, godkjennelser eller samtykker det er søkt om eller det planlegges søkt om etter ellers gjeldende lovgivning, dersom en innretning skal plasseres på landterritoriet eller sjøgrunn undergitt privat eiendomsrett,</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/ledd/11/punkt/8/" id="kapittel-1-ledd-11-punkt-8"><span class="data-originalId">h)</span><article class="legalP" data-absoluteaddress="/kapittel/1/ledd/11/punkt/8/ledd/1/" id="kapittel-1-ledd-11-punkt-8-ledd-1">opplysninger om hvordan innretningene vil kunne disponeres ved avslutning av petroleumsvirksomheten,</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/1/ledd/11/punkt/9/" id="kapittel-1-ledd-11-punkt-9"><span class="data-originalId">i)</span><article class="legalP" data-absoluteaddress="/kapittel/1/ledd/11/punkt/9/ledd/1/" id="kapittel-1-ledd-11-punkt-9-ledd-1">beskrivelse av tekniske tiltak for beredskap,</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/1/ledd/11/punkt/10/" id="kapittel-1-ledd-11-punkt-10"><span class="data-originalId">j)</span><article class="legalP" data-absoluteaddress="/kapittel/1/ledd/11/punkt/10/ledd/1/" id="kapittel-1-ledd-11-punkt-10-ledd-1">opplysninger om andre forhold som er av betydning for ressursforvaltningen,</article></article></li><li data-li-identifier="k)" data-name="k)"><article class="listArticle" data-absoluteaddress="/kapittel/1/ledd/11/punkt/11/" id="kapittel-1-ledd-11-punkt-11"><span class="data-originalId">k)</span><article class="legalP" data-absoluteaddress="/kapittel/1/ledd/11/punkt/11/ledd/1/" id="kapittel-1-ledd-11-punkt-11-ledd-1">andre opplysninger som kreves etter de til enhver tid gjeldende sikkerhetsforskrifter.</article></article></li></ul></article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Departementet kan fravike kravet til dokumentasjon etter første ledd, herunder kreve alternative løsninger utredet.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Departementet kan etter søknad fra rettighetshaver gi fritak fra kravet om konsekvensutredning dersom prosjektet ikke gjelder transport av petroleum i rørledninger med en diameter på mer enn 800 mm og en lengde på mer enn 40 km, og den ellers ikke antas å ha vesentlige næringsmessige eller miljømessige virkninger. Bestemmelsene i §§ 20 fjerde ledd, 22, 22 b annet ledd og 22 c gjelder tilsvarende. Bestemmelsene i § 22 a gjelder tilsvarende så langt de passer.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Loven § 4-2 tredje, fjerde, sjette og syvende ledd gjelder tilsvarende for plan for anlegg og drift.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-06-04-571/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Olje- og energidepartementet kan i samråd med Miljøverndepartementet og andre relevante offentlige myndigheter bestemme at dersom søknad om godkjennelse av plan for utbygging og drift eller plan for anlegg og drift er mottatt før denne forskriftens ikrafttredelse, skal forskrift til lov om petroleumsvirksomhet, fastsatt ved kgl.res. 27. juni 1997 nr. 653, gjelde uten de endringer som følger av denne forskriften.</article></section></main></body></html>