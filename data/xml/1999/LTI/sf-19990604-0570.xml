<!DOCTYPE html><html lang="no"><head><title>Forskrift om behandling av saker om fritaking for militærtjeneste av overbevisningsgrunner etter lov av 19. mars 1965 nr. 3.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1999-06-04-570</dd><dt class="dokid">DokumentID</dt><dd class="dokid">LTI/forskrift/1999-06-04-570</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 11</dd><dt class="dateInForce">I kraft fra</dt><dd class="dateInForce">2000-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1966-06-03-9514</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-03-19-3/§2</li><li>lov/1965-03-19-3/§2a</li><li>lov/1965-03-19-3/§9</li></ul></dd><dt class="dateOfPublication">Kunngjort</dt><dd class="dateOfPublication">1999-07-07</dd><dt class="title">Tittel</dt><dd class="title">Forskrift om behandling av saker om fritaking for militærtjeneste av overbevisningsgrunner etter lov av 19. mars 1965 nr. 3.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 4. juni 1999 med hjemmel i lov av 19. mars 1965 nr. 3 om fritaking for militærtjeneste av overbevisningsgrunner § 2, § 2a og § 9. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1999-06-04-570</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om behandling av saker om fritaking for militærtjeneste av overbevisningsgrunner etter lov av 19. mars 1965 nr. 3.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li></ul></dd></dl></header><main class="documentBody" data-lovdata-URL="LTI/forskrift/1999-06-04-570" id="dokument"><h1>Forskrift om behandling av saker om fritaking for militærtjeneste av overbevisningsgrunner etter lov av 19. mars 1965 nr. 3.</h1><article class="legalArticle" data-lovdata-URL="LTI/forskrift/1999-06-04-570/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Når en vernepliktig ber om det, skal hans militære foresatte eller utskrivningsmyndighetene gi ham rettledning om adgangen til å søke om fritaking for militærtjeneste og om fremgangsmåten. Slik rettledning skal gis også når det i medhold av § 3 i ovennevnte lov henstilles til noen å søke om fritaking.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Søknad kan tidligst settes frem på sesjonen eller etter at søkeren på annen måte er klassifisert.</article></article><article class="legalArticle" data-lovdata-URL="LTI/forskrift/1999-06-04-570/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad kan bare fremsettes på skjema fastsatt av Justisdepartementet til dette formålet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Søknaden fremsettes i ferdig utfylt stand. Søkeren skal i søknadsskjemaet undertegne en erklæring om å fylle lovens vilkår for fritak, slik de fremgår av § 1 i lov av 19. mars 1965 nr. 3 om fritaking for militærtjeneste av overbevisningsgrunner (militærnekterloven).</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Uttalelser og bevitnelser, f.eks. fra prest, menighetsforstander, lærer eller andre, som søkeren måtte ønske å bruke som bevis, kan legges ved søknaden.</article></article><article class="legalArticle" data-lovdata-URL="LTI/forskrift/1999-06-04-570/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søknaden sendes normalt til vedkommende avdeling av Vernepliktsverket. Har søkeren møtt til tjeneste, sendes søknaden til den militære avdeling søkeren hører til.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Militær avdeling som mottar søknad, skal sende den til vedkommende avdeling av Vernepliktsverket med sin uttalelse og de opplysninger om søkeren som avdelingen har.</article></article><article class="legalArticle" data-lovdata-URL="LTI/forskrift/1999-06-04-570/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknadene avgjøres av vedkommende avdeling av Vernepliktsverket, og av siviltjenesteadministrasjonene.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Den enkelte avdeling av Vernepliktsverket kan bare innvilge søknader om fritaking for militærtjeneste av overbevisningsgrunner. Saker som ikke innvilges, oversendes vedkommende siviltjenesteadministrasjon for avgjørelse. Søkeren skal gis underretning om at saken er videresendt vedkommende siviltjenesteadministrasjon for avgjørelse.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Vedtak av siviltjenesteadministrasjonene kan påklages til Justisdepartementet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Saker om omgjøring etter militærnekterloven § 7 tredje ledd avgjøres av siviltjenesteadministrasjonene som førsteinstans, med klageadgang til Justisdepartementet. Har Justisdepartementet tidligere innvilget fritak i saken, avgjøres den av Justisdepartementet.</article></article><article class="legalArticle" data-lovdata-URL="LTI/forskrift/1999-06-04-570/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Vedtaksorganene skaffer såvidt mulig til veie opplysninger om søkerens alminnelige livsforhold og annet som kan klargjøre saken. Søkeren kan herunder pålegges å tilveiebringe ytterligere opplysninger i saken. Slike opplysninger skal ordinært innhentes skriftlig.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">I tilfeller der den skriftlige fremstilling ikke gir den nødvendige avklaring, kan søkeren pålegges å avgi muntlig forklaring for vedtaksorganene. Forklaringen skal skrives ned og såvidt mulig medunderskrives av søkeren.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">På samme måte behandles saker som tas opp i medhold av militærnekterloven § 3 annet ledd.</article></article><article class="legalArticle" data-lovdata-URL="LTI/forskrift/1999-06-04-570/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Vedtaksorganet gir søkeren underretning om sakens utfall.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Er fritaking ikke innvilget, skal søkeren samtidig med underretningen, gjøres oppmerksom på reglene i militærnekterloven § 9. Underretningen følger for øvrig de regler som fremgår av lov av 10. februar 1967 om behandlingsmåten i forvaltningssaker (forvaltningsloven).</article></article><article class="legalArticle" data-lovdata-URL="LTI/forskrift/1999-06-04-570/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Vernepliktig som har søkt fritaking for militærtjeneste av overbevisningsgrunner, kalles ikke inn til ordinær tjeneste i fred så lenge saken er under behandling i forvaltningen. Framkommer søknaden etter at den vernepliktige er innkalt eller har møtt til tjeneste, skal innkallingen opprettholdes eller tjenesten fortsette inntil søknaden er innvilget. En søknad er framkommet når militære myndigheter har mottatt søknaden. Med innkalt menes i denne bestemmelse at innkallingsordre er avsendt fra militære myndigheter.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Den vernepliktige kan holdes tilbake i militær stilling inntil 4 uker. Framkommer søknaden før pålagt frammøtedato, løper 4-ukersfristen fra den dag han etter innkallingen skal møte. Framkommer søknaden etter pålagt frammøtedato, løper fristen fra militære myndigheters mottak av søknaden. Vernepliktig som har søkt om fritaking for militærtjeneste, skal under venteperioden i militær stilling levere inn sitt våpen og søkes utplassert til tjeneste som i tilbørlig grad tar hensyn til den påberopte overbevisning.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Innvilges søknaden, overføres den vernepliktige såvidt mulig direkte til avtjening av sivil verneplikt.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Søknad som fremmes kort tid før tjenestestart eller under tjenestegjøring skal gis spesiell prioritet, slik at ventetiden i militær stilling blir kortest mulig. Ved innkalling til sivil verneplikt skal disse mannskaper gis prioritet.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Bestemmelsen får tilsvarende anvendelse for saker som tas opp i medhold av militærnekterloven § 3 annet ledd.</article></article><article class="legalArticle" data-lovdata-URL="LTI/forskrift/1999-06-04-570/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den vernepliktige kalles ikke inn til ordinær tjeneste i fred dersom det reises sak for domstolene, jf. militærnekterloven § 5. Reises sak etter at den vernepliktige er innkalt eller har møtt til tjeneste, skal han gis utsettelse inntil saken er avgjort av domstolene. Justisdepartementet avgjør i det enkelte tilfellet hvorvidt begjæring om gjenopptakelse av dom i sak om fritaking skal ha tilsvarende virkninger.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Den vernepliktige sender kopi av stevning eller gjenopptakelsesbegjæring til den militære avdeling som han hører til. Har den vernepliktige ikke møtt til tjeneste, sendes denne dokumentasjon til vedkommende avdeling av Vernepliktsverket. I saker om gjenopptakelse skal vedkommende avdeling av Vernepliktsverket videresende saken til Justisdepartementet.</article></article><article class="legalArticle" data-lovdata-URL="LTI/forskrift/1999-06-04-570/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedkommende vernepliktsavdeling sørger for at vernepliktige som er fritatt for militærtjeneste av overbevisningsgrunner, blir slettet i de militære ruller. Vernepliktsavdelingen sørger også for at spørreblankett og rulleblad mv. blir sendt den myndighet som skal innkalle mannskapet til sivil verneplikt.</article></article><article class="legalArticle" data-lovdata-URL="LTI/forskrift/1999-06-04-570/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vernepliktige som er fritatt for militærtjeneste i henhold til forannevnte lov, føres i rullen for sivile vernepliktige. Justisdepartementet treffer bestemmelser om ordningen av rulleføringen.</article></article><article class="legalArticle" data-lovdata-URL="LTI/forskrift/1999-06-04-570/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vernepliktig som er fritatt for militærtjeneste etter militærnekterloven, kan i ordinær fredstid ikke søke om tilbakeføring til militær stilling, med mindre sivil førstegangstjeneste er gjennomført.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Søknaden avgjøres av vedkommende siviltjenesteadministrasjon. Vedtak av siviltjenesteadministrasjonene kan påklages til Justisdepartementet.</article></article><article class="legalArticle" data-lovdata-URL="LTI/forskrift/1999-06-04-570/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Disse bestemmelser trer i kraft 1. januar 2000.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Fra samme tidspunkt oppheves regler av 3. juni 1966 nr. 9514 om behandling av saker om fritaking for militærtjeneste av overbevisningsgrunner etter lov av 19. mars 1965 nr. 3.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Justisdepartementet kan gi nærmere bestemmelser for gjennomføring av disse regler.</article></article></main></body></html>