<!DOCTYPE html><html lang="no"><head><title>Forskrift om hold av vilt i fangenskap, oppdrett av vilt i innhegnet område, og om jakt på oppdrettet utsatt vilt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:37</dd><dt class="legacyID">Datokode</dt><dd class="legacyID">FOR-1999-02-15-357</dd><dt class="dokid">DokumentID</dt><dd class="dokid">LTI/forskrift/1999-02-15-357</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 8</dd><dt class="dateInForce">I kraft fra</dt><dd class="dateInForce">1999-04-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-06-30-536</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§26</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">1999-05-21</dd><dt class="title">Tittel</dt><dd class="title">Forskrift om hold av vilt i fangenskap, oppdrett av vilt i innhegnet område, og om jakt på oppdrettet utsatt vilt.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for naturforvaltning 15. februar 1999 med hjemmel i lov av 29. mai 1981 nr. 38 om viltet § 26 nr. 8 og nr. 10, jf. kgl. res. av 2. april 1982.</dd><dt class="refid">RefID</dt><dd class="refid">forskrift/1999-02-15-357</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hold av vilt i fangenskap, oppdrett av vilt i innhegnet område, og om jakt på oppdrettet utsatt vilt.<ul class="tocSubUl"><li>Kapittel 1. Innledende bestemmelser<ul class="tocSubUl"><li>§ 1-1. Formål</li><li>§ 1-2. Virkeområde</li><li>§ 1-3. Definisjoner</li><li>§ 1-4. Om oppdrett av vilt</li><li>§ 1-5. Fastsetting av vilkår</li></ul></li><li>Kapittel 2. Om arter av vilt som kan holdes i fangenskap og oppdrettes uten særskilt tillatelse fra viltmyndighetene<ul class="tocSubUl"><li>§ 2-1. Oppdrett uten særskilt tillatelse – utsetting</li><li>§ 2-2. Kortvarig hold for rehabilitering</li></ul></li><li>Kapittel 3. Om adgangen til oppdrett av andre viltarter etter særskilt tillatelse fra viltmyndighetene<ul class="tocSubUl"><li>§ 3-1. Tillatte arter</li><li>§ 3-2. Om oppdrett av andre viltarter eller i andre områder</li></ul></li><li>Kapittel 4. Krav til innhegnet område, inngjerding og om rømming<ul class="tocSubUl"><li>§ 4-1. Krav til innhegnet område</li><li>§ 4-2. Krav til inngjerding</li><li>§ 4-3. Spesielle krav til inngjerding for hjortevilt</li><li>§ 4-4. Spesielle krav til inngjerding for villsvin</li><li>§ 4-5. Om rømming</li></ul></li><li>Kapittel 5. Forskjellige bestemmelser<ul class="tocSubUl"><li>§ 5-1. Om meldeplikt og kontrollordninger</li><li>§ 5-2. Om avliving av oppdrettet vilt</li><li>§ 5-3. Om jakt på oppdrettet utsatt vilt</li><li>§ 5-4. Om plikt til å melde fra om etablerte innhegninger</li><li>§ 5-5. Om meldeplikt ved opphør av virksomhet</li><li>§ 5-6. Om sanksjoner og pålegg</li><li>§ 5-7. Om saksbehandlingsgebyr</li><li>§ 5-8. Klageadgang</li></ul></li><li>Kapittel 6. Straff og ikrafttreden m.m.<ul class="tocSubUl"><li>§ 6-1. Straffebestemmelse</li><li>§ 6-2. Ikrafttreden og oppheving</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1999-02-15-357" id="dokument"><h1>Forskrift om hold av vilt i fangenskap, oppdrett av vilt i innhegnet område, og om jakt på oppdrettet utsatt vilt.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-02-15-357/KAPITTEL_1" data-partID="k1"><h2>Kapittel 1. Innledende bestemmelser</h2><article class="legalArticle" data-lovdata-URL="LTI/forskrift/1999-02-15-357/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften skal sikre at hold av vilt i fangenskap og oppdrett av vilt i innhegnet område skjer forsvarlig, samtidig som naturmiljøet og naturens biologiske mangfold bevares.</article></article><article class="legalArticle" data-lovdata-URL="LTI/forskrift/1999-02-15-357/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriftens virkeområde er Norge med unntak av Svalbard. Forskriften omfatter vilt slik det er definert i viltloven § 2, herunder viltarter som ikke finnes viltlevende i Norge, men som har muligheter for å leve og formere seg i vill tilstand i Norge.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">For villsvin gjelder forskriften for utendørs produksjon. Produksjonsformer som i sin helhet skjer i hus omfattes ikke.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Forskriften omfatter ikke hold av vilt i fangenskap når formålet er særlige vitenskapelige, opplærings- eller undervisningsformål samt dyreparkanlegg.</article></article><article class="legalArticle" data-lovdata-URL="LTI/forskrift/1999-02-15-357/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Definisjoner</span></h3><article class="defaultP"><i>Oppdrett:</i> Med oppdrett menes hold av vilt i fangenskap og farming av vilt med tanke på næringsmessig produksjon til lovlig omsetning, inkludert produksjon av livdyr.</article><article class="defaultP"><i>Innhegnet område:</i> Bygning eller inngjerdet areal for hold av eller oppdrett av vilt.</article><article class="defaultP"><i>Effektiv gjerdehøyde:</i> Den vertikale synlige høyde på gjerdet uavhengig av snøforhold, topografi mv.</article><article class="defaultP"><i>Hjort:</i> Med hjort menes individer med opprinnelse fra viltlevende norske viltbestander (Cervus elaphus atlanticus).</article><article class="defaultP"><i>Villsvin:</i> Med villsvin menes renraset europeisk villsvin (Sus scrofa) og hybrider med villsvin hvor villsvin utgjør minst 25% eller hvor de hybridiserte individer har et rasetypisk villsvinpreg.</article></article><article class="legalArticle" data-lovdata-URL="LTI/forskrift/1999-02-15-357/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Om oppdrett av vilt</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Det er forbudt å oppdrette vilt med mindre annet følger av bestemmelsene i denne forskrift, annen lov eller vedtak med hjemmel i slik lov.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Det er ikke tillatt å holde vilt i innhegnet område hvor formålet er trening av jakthunder.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Oppdrett av vilt hvor formålet er utsetting for å bevare og styrke bestander av sårbare og direkte truede arter kan tillates. Slik tillatelse kan gis etter skriftlig søknad til Direktoratet for naturforvaltning.</article></article><article class="legalArticle" data-lovdata-URL="LTI/forskrift/1999-02-15-357/§1-5" data-name="§1-5" data-partID="§1-5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 1-5</span>. <span class="legalArticleTitle">Fastsetting av vilkår</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">For et hvert anlegg som kommer inn under forskriftens virkeområde kan Direktoratet for naturforvaltning eller den direktoratet bemyndiger sette vilkår for driften, herunder;<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/5/ledd/1/punkt/1/" id="kapittel-1-paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/5/ledd/1/punkt/1/ledd/1/" id="kapittel-1-paragraf-5-ledd-1-punkt-1-ledd-1">krav om at søker må dokumentere at forskriftens formål er ivaretatt</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/5/ledd/1/punkt/2/" id="kapittel-1-paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/5/ledd/1/punkt/2/ledd/1/" id="kapittel-1-paragraf-5-ledd-1-punkt-2-ledd-1">vilkår som er nødvendige for å sikre en forsvarlig drift i anlegget</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/5/ledd/1/punkt/3/" id="kapittel-1-paragraf-5-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/5/ledd/1/punkt/3/ledd/1/" id="kapittel-1-paragraf-5-ledd-1-punkt-3-ledd-1">forbud mot hybridisering og genmodifisering</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/5/ledd/1/punkt/4/" id="kapittel-1-paragraf-5-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/paragraf/5/ledd/1/punkt/4/ledd/1/" id="kapittel-1-paragraf-5-ledd-1-punkt-4-ledd-1">om overføring fra ett anlegg til et annet.</article></article></li></ul></article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-02-15-357/KAPITTEL_2" data-partID="k2"><h2>Kapittel 2. Om arter av vilt som kan holdes i fangenskap og oppdrettes uten særskilt tillatelse fra viltmyndighetene</h2><article class="legalArticle" data-lovdata-URL="LTI/forskrift/1999-02-15-357/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Oppdrett uten særskilt tillatelse – utsetting</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Følgende arter kan oppdrettes i innhegnet område uten særskilt tillatelse fra viltmyndighetene: orrfugl, storfugl, lirype, fjellrype, jerpe, fasan, rapphøne, vaktel samt stokkand, grågås og hare.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Melding om slikt oppdrett må gis til kommunen, Statens dyrehelsetilsyn ved distriktsveterinæren og fylkesmannen senest innen 1 md. etter at oppdrettet er iverksatt.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Det er et vilkår for slik produksjon at anlegg inkludert eventuelle bygninger er godkjent av kommunal planmyndighet</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Oppdrettet vilt av disse arter kan settes ut i naturen der arten finnes i viltlevende bestander, og når det på forhånd foreligger veterinær helseattest på de individer som skal settes ut. Kommunen skal straks underrettes om utsettingen.</article></article><article class="legalArticle" data-lovdata-URL="LTI/forskrift/1999-02-15-357/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Kortvarig hold for rehabilitering</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Uten samtykke fra Direktoratet for naturforvaltning er det ikke tillatt å fange inn levende vilt. Kortvarig ivaretakelse av sykt eller skadd vilt for rehabilitering er imidlertid tillatt, dersom viltet kan tilbakeføres til sitt naturlige miljø, og at ivaretakelsen skjer i samråd med veterinær. Melding om slik ivaretakelse skal straks gis Statens dyrehelsetilsyn – distriktsveterinæren og kommunen.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-02-15-357/KAPITTEL_3" data-partID="k3"><h2>Kapittel 3. Om adgangen til oppdrett av andre viltarter etter særskilt tillatelse fra viltmyndighetene</h2><article class="legalArticle" data-lovdata-URL="LTI/forskrift/1999-02-15-357/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Tillatte arter</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Følgende arter kan oppdrettes etter særskilt tillatelse fra kommunen når dette fyller kravene i denne forskriftens kapittel 4:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/1/punkt/1/" id="kapittel-3-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/1/punkt/1/ledd/1/" id="kapittel-3-paragraf-1-ledd-1-punkt-1-ledd-1">I hele landet: Hjort, elg, rådyr og villsvin.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/1/punkt/2/" id="kapittel-3-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/1/punkt/2/ledd/1/" id="kapittel-3-paragraf-1-ledd-1-punkt-2-ledd-1">I fylkene Østfold, Vestfold, Oslo/Akershus: Dåhjort.</article></article></li></ul></article></article><article class="legalArticle" data-lovdata-URL="LTI/forskrift/1999-02-15-357/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Om oppdrett av andre viltarter eller i andre områder</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Søknader om etablering og drift av innhegning for oppdrett av andre viltarter enn de som er regulert i forskriftens kapittel 2 og § 3-1, eller oppdrett av dåhjort i andre områder enn nevnt i § 3-1, må avgjøres av Direktoratet for naturforvaltning. I slike tilfeller sender kommunen søknaden med kommunens vurdering til Direktoratet for naturforvaltning.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-02-15-357/KAPITTEL_4" data-partID="k4"><h2>Kapittel 4. Krav til innhegnet område, inngjerding og om rømming</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Bestemmelsene omfatter ethvert innhegnet område hvor vilt nevnt i denne forskriftens kapittel 3 holdes.</article><article class="legalArticle" data-lovdata-URL="LTI/forskrift/1999-02-15-357/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Krav til innhegnet område</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Arealet skal ha en variert sammensetning av beitemark og områder med skjul og ly for dyrene, og anlegget kan inneholde mindre innhegninger for særskilte driftsmessige formål innenfor yttergjerdet.</article></article><article class="legalArticle" data-lovdata-URL="LTI/forskrift/1999-02-15-357/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Krav til inngjerding</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Gjerdet rundt innhegningen skal bestå av rustbeskyttet netting av særskilt viltgjerdekvalitet og ha en maksimal maskevidde i nettingens nedre del på 10 – 15 cm og i øvre del på 20 – 30 cm. Gjerdenettingen skal være godt strekt og tilstrekkelig sikret mot at dyrene kan grave seg under den. Piggtråd skal ikke benyttes.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Gjerdenettingen skal festes i stolper av metall eller stolper av trykkimpregnert/råtemotstandig trevirke. Stolpene må ha tilstrekkelig høyde i forhold til gjerdet, og de skal være forsvarlig forankret i bakken. Stolpene plasseres med en innbyrdes avstand i samsvar med gjerdefabrikantens anbefalinger, dog ikke med større avstand enn 6 meter. Hjørnestolper skal plasseres på innsiden av nettingen, steinsettes eller støpes fast og sikres med skråstøtter. Gjerdets hjørner skal ikke utformes med en vinkel som er mindre enn 90 grader.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Port må ha en høyde og utforming som tilsvarer gjerdet, og må kunne stenges og låses forsvarlig. Port inn til det innhegnete området skal holdes låst, og skal slå innover i innhegningen.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Inne i det innhegnete området skal det være en forsvarlig utformet felle der dyr kan fanges inn og håndteres enkeltvis på en tilfredsstillende måte.</article></article><article class="legalArticle" data-lovdata-URL="LTI/forskrift/1999-02-15-357/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Spesielle krav til inngjerding for hjortevilt</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Yttergjerde omkring innhegnet område for hjorteviltoppdrett skal ha en effektiv høyde på minst 1,9 meter over bakken.</article></article><article class="legalArticle" data-lovdata-URL="LTI/forskrift/1999-02-15-357/§4-4" data-name="§4-4" data-partID="§4-4" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>. <span class="legalArticleTitle">Spesielle krav til inngjerding for villsvin</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Effektiv gjerdehøyde for innhegnet område til villsvin skal være 1,5 meter. Innenfor yttergjerdet skal det 30 cm fra yttergjerdet og 30 cm over bakken gå en sikret strømførende ledning.</article></article><article class="legalArticle" data-lovdata-URL="LTI/forskrift/1999-02-15-357/§4-5" data-name="§4-5" data-partID="§4-5" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>. <span class="legalArticleTitle">Om rømming</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Vilt som har rømt fra innhegnet område er å anse som viltlevende.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Eieren har likevel rett og plikt til å fange inn merkete, rømte individer som befinner seg innenfor en avstand av 5 km fra det innhegnete området. Eier bærer selv kostnadene forbundet med dette. Slik innfanging kan bare skje innen 1 måned etter rømming. Eier kan ikke påberope seg rett til rømte individer som felles under ordinær jakt.</article><article class="legalP" data-absoluteaddress="/kapittel/4/paragraf/5/ledd/3/" id="kapittel-4-paragraf-5-ledd-3">Melding om vilt som har rømt fra innhegnet område, skal straks gis til kommunen. Eieren plikter også umiddelbart å rapportere til de samme instanser om innfanging av rømte dyr. Kommunen kan føre slik kontroll med innfangingen som den finner nødvendig.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-02-15-357/KAPITTEL_5" data-partID="k5"><h2>Kapittel 5. Forskjellige bestemmelser</h2><article class="legalArticle" data-lovdata-URL="LTI/forskrift/1999-02-15-357/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Om meldeplikt og kontrollordninger</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Offentlig viltmyndighet skal til enhver tid ha rett til å inspisere innhegnet område og til å få tatt prøver for avstamningskontroll hos vilt i dette.</article></article><article class="legalArticle" data-lovdata-URL="LTI/forskrift/1999-02-15-357/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Om avliving av oppdrettet vilt</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Dersom vilt er etablert eller kan etablere seg i naturen som følge av rømming fra oppdrett eller ulovlig utsetting, kan Direktoratet for naturforvaltning eller den direktoratet bemyndiger fatte vedtak om avliving.</article></article><article class="legalArticle" data-lovdata-URL="LTI/forskrift/1999-02-15-357/§5-3" data-name="§5-3" data-partID="§5-3" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Om jakt på oppdrettet utsatt vilt</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Dersom utsetting av vilt, som er lovlig oppdrettet etter bestemmelsene i denne forskrift, skjer i medhold av § 2-1 siste ledd, skal viltet være satt ut i sitt naturlige miljø seinest 20. juli. Eventuell foring etter utsetting skal foregå på en slik måte at viltet i størst mulig grad utvikler naturlig næringssøk. Jakten skal foregå etisk forsvarlig og i samsvar med viltlovens bestemmelser om jaktutøvelse.</article></article><article class="legalArticle" data-lovdata-URL="LTI/forskrift/1999-02-15-357/§5-4" data-name="§5-4" data-partID="§5-4" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Om plikt til å melde fra om etablerte innhegninger</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Eieren av innhegning som ikke tidligere har konsesjon etter forskrift av 30. juni 1989 nr. 536 om oppdrett av hjortevilt i innhegning, skal registrere innhegningen hos kommunen innen 3 måneder etter denne forskrifts ikrafttreden. Kommunen skal fastsette vilkår for fortsatt drift i samsvar med bestemmelsene i denne forskrift.</article><article class="legalP" data-absoluteaddress="/kapittel/5/paragraf/4/ledd/2/" id="kapittel-5-paragraf-4-ledd-2">Innhegning som ikke er registrert innen fristens utløp, skal betraktes som ulovlig etablert. I slike tilfeller kan § 5-2 gis tilsvarende anvendelse. Direktoratet for naturforvaltning bestemmer hvordan eventuelle dyr i innhegningen skal ivaretas.</article></article><article class="legalArticle" data-lovdata-URL="LTI/forskrift/1999-02-15-357/§5-5" data-name="§5-5" data-partID="§5-5" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Om meldeplikt ved opphør av virksomhet</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Dersom driften av et viltoppdrett opphører, plikter innehaveren å gi melding om dette til kommunen innen 3 måneder. Innehaveren plikter videre å sørge for at gjerder og øvrige anlegg blir fjernet innenfor en frist som kommunen setter.</article></article><article class="legalArticle" data-lovdata-URL="LTI/forskrift/1999-02-15-357/§5-6" data-name="§5-6" data-partID="§5-6" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Om sanksjoner og pålegg</span></h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Dersom vilkår og pålegg gitt i medhold av disse forskrifter ikke blir etterkommet, kan kommunen sørge for iverksetting av nødvendige tiltak for eiers regning.</article></article><article class="legalArticle" data-lovdata-URL="LTI/forskrift/1999-02-15-357/§5-7" data-name="§5-7" data-partID="§5-7" data-absoluteaddress="/kapittel/5/paragraf/7/" id="kapittel-5-paragraf-7"><h3 class="legalArticleHeader"><span class="legalArticleValue">§ 5-7</span>. <span class="legalArticleTitle">Om saksbehandlingsgebyr</span></h3><article class="legalP" data-absoluteaddress="/kapittel/5/paragraf/7/ledd/1/" id="kapittel-5-paragraf-7-ledd-1">Direktoratet for naturforvaltning kan fastsette øvre rammer for satser for saksbehandlingsgebyr ved behandling av søknader i kommunene.</article></article><article class="legalArticle" data-lovdata-URL="LTI/forskrift/1999-02-15-357/§5-8" data-name="§5-8" data-partID="§5-8" data-absoluteaddress="/kapittel/5/paragraf/8/" id="kapittel-5-paragraf-8"><h3 class="legalArticleHeader"><span class="legalArticleValue">§ 5-8</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/5/paragraf/8/ledd/1/" id="kapittel-5-paragraf-8-ledd-1">Vedtak fattet i medhold av denne forskrift kan påklages i henhold til forvaltningslovens regler.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1999-02-15-357/KAPITTEL_6" data-partID="k6"><h2>Kapittel 6. Straff og ikrafttreden m.m.</h2><article class="legalArticle" data-lovdata-URL="LTI/forskrift/1999-02-15-357/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Straffebestemmelse</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Overtredelse av reglene i denne forskrift straffes etter viltloven § 56.</article></article><article class="legalArticle" data-lovdata-URL="LTI/forskrift/1999-02-15-357/§6-2" data-name="§6-2" data-partID="§6-2" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>. <span class="legalArticleTitle">Ikrafttreden og oppheving</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Forskriften trer i kraft 1. april 1999, samtidig oppheves forskrift av 30. juni 1989 nr. 536 om oppdrett av hjortevilt i innhegning.</article></article></section></main></body></html>