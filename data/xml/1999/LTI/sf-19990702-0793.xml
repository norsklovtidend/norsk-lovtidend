<!DOCTYPE html><html lang="no"><head><title>Forskrift om tilskudd til endret jordarbeiding m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:17</dd><dt class="legacyID">Datokode</dt><dd class="legacyID">FOR-1999-07-02-793</dd><dt class="dokid">DokumentID</dt><dd class="dokid">LTI/forskrift/1999-07-02-793</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 17</dd><dt class="dateInForce">I kraft fra</dt><dd class="dateInForce">1999-07-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-06-19-671</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1999-08-11</dd><dt class="title">Tittel</dt><dd class="title">Forskrift om tilskudd til endret jordarbeiding m.m.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 2. juli 1999 etter samråd med Norges Bondelag og Norsk Bonde- og Småbrukarlag og med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/1999-07-02-793</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til endret jordarbeiding m.m.<ul class="tocSubUl"><li>§ 1. Formål</li><li>§ 2. Tiltak</li><li>§ 3. Satser for tilskudd</li><li>§ 4. Vilkår</li><li>§ 5. Søknad, saksbehandling, prioritering</li><li>§ 6. Utbetaling – kontroll</li><li>§ 7. Tilbakebetaling</li><li>§ 8. Dispensasjon</li><li>§ 9. Klage</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-07-02-793" id="dokument"><h1>Forskrift om tilskudd til endret jordarbeiding m.m.</h1><article class="legalArticle" data-lovdata-URL="LTI/forskrift/1999-07-02-793/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskuddet er å unngå eller redusere jordarbeiding om høsten og stimulere til etablering av vegetasjon for å redusere erosjon og arealavrenning fra jordbruksareal.</article></article><article class="legalArticle" data-lovdata-URL="LTI/forskrift/1999-07-02-793/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tiltak</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Følgende driftsopplegg/jordarbeidingsmetoder kan godkjennes for tilskudd:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Korn- og oljevekstareal som ikke jordarbeides om høsten, dvs. overvintrer i halmstubb. Omfatter også erter, frøeng siste høstingsår og grønnfôrvekster sådd med liten radavstand og der en bare høster overjordiske deler.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Lett høstharving på arealer med vekster som nevnt under foregående pkt. (pkt. 1).</article><article class="legalP" data-absoluteaddress="/paragraf/2/ledd/1/punkt/2/ledd/2/" id="paragraf-2-ledd-1-punkt-2-ledd-2">Lett høstharving er harving som har til hensikt å blande jord og halm for raskere nedbryting av halmen. Lett høstharving kan også å ha en positiv effekt mht. til ugrasbekjempelse.</article><article class="legalP" data-absoluteaddress="/paragraf/2/ledd/1/punkt/2/ledd/3/" id="paragraf-2-ledd-1-punkt-2-ledd-3">Harving skal utføres like etter tresking. Halmmengden avgjør harveintensiteten. Det er krav om minimum 30% halmdekning i overflata etter harving.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Direktesådd høstkorn og høstkorn sådd etter lett høstharving.<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/3/ledd/1/punkt/1/" id="paragraf-2-ledd-1-punkt-3-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/3/ledd/1/punkt/1/ledd/1/" id="paragraf-2-ledd-1-punkt-3-ledd-1-punkt-1-ledd-1">Høstkorn som sås i stubbåker med direktesåmaskin uten forutgående jordarbeiding.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/3/ledd/1/punkt/2/" id="paragraf-2-ledd-1-punkt-3-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/3/ledd/1/punkt/2/ledd/1/" id="paragraf-2-ledd-1-punkt-3-ledd-1-punkt-2-ledd-1">Høstkorn som blir sådd på arealer som har blitt jordarbeidet tilsvarende lett høstharving (jf. pkt. 2 over). Det er en forutsetning at det er minimum 30% halmdekning etter såing.</article></article></li></ul></article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Fangvekster i åpen åker.</article><article class="legalP" data-absoluteaddress="/paragraf/2/ledd/1/punkt/4/ledd/2/" id="paragraf-2-ledd-1-punkt-4-ledd-2">Fangvekster er vekster som sås for å samle opp næringsstoffer og redusere erosjonen etter at hovedveksten er høsta. Fangveksten kan sås samtidig med hovedveksten eller senere.</article><article class="legalP" data-absoluteaddress="/paragraf/2/ledd/1/punkt/4/ledd/3/" id="paragraf-2-ledd-1-punkt-4-ledd-3">Fangveksten må være sådd så tidlig at den dekker jordoverflaten tidlig på høsten. Det er en forutsetning for tilskudd at fangveksten er godt etablert for å ta opp næringsstoffer og at fangveksten ikke pløyes eller jordarbeides på annen måte og heller ikke gjødsles eller sprøytes om høsten.</article><article class="legalP" data-absoluteaddress="/paragraf/2/ledd/1/punkt/4/ledd/4/" id="paragraf-2-ledd-1-punkt-4-ledd-4">Stubbåker, jf. § 2 pkt. 1, med fangvekst kan gis tilskudd både for utsatt jordarbeiding til våren og for tilsåing med fangvekst. Arealer hvor det har vært tidlig høstede grønnsaker, poteter eller rotvekster kan gis tilskudd for tilsåing med fangvekst.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Grasdekte vannveier/grasdekte striper – i åkerarealer og i ompløyd eng.</article><article class="legalP" data-absoluteaddress="/paragraf/2/ledd/1/punkt/5/ledd/2/" id="paragraf-2-ledd-1-punkt-5-ledd-2">Tiltaket omfatter<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/5/ledd/2/punkt/1/" id="paragraf-2-ledd-1-punkt-5-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/5/ledd/2/punkt/1/ledd/1/" id="paragraf-2-ledd-1-punkt-5-ledd-2-punkt-1-ledd-1">grasdekte vannveier i forsenkninger i terrenget (dråg)</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/5/ledd/2/punkt/2/" id="paragraf-2-ledd-1-punkt-5-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/5/ledd/2/punkt/2/ledd/1/" id="paragraf-2-ledd-1-punkt-5-ledd-2-punkt-2-ledd-1">striper tilsådd med gras på tvers av fallet i lange hellinger, med hensikt å bryte opp hellingslengden.</article></article></li></ul></article><article class="legalP" data-absoluteaddress="/paragraf/2/ledd/1/punkt/5/ledd/3/" id="paragraf-2-ledd-1-punkt-5-ledd-3">Bredden på grasdekte vannveier/grasdekte striper skal tilpasses behovet på stedet, men må minimum være 8 m brede for å være tilskuddsberettiget.</article><article class="legalP" data-absoluteaddress="/paragraf/2/ledd/1/punkt/5/ledd/4/" id="paragraf-2-ledd-1-punkt-5-ledd-4">Tilskudd kan gis til permanente anlegg eller til anlegg som tilsås hvert år. Det er en forutsetning at grasveksten er godt etablert og gir god beskyttelse mot erosjon og at den ikke pløyes, jordarbeides på annen måte eller sprøytes om høsten. Stubbåker, jf. § 2. pkt. 1, med grasdekte vannveier/grasdekte striper kan gis tilskudd både for utsatt jordarbeiding til våren og for tilsåing med gras.</article></article></li></ul></article></article><article class="legalArticle" data-lovdata-URL="LTI/forskrift/1999-07-02-793/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Satser for tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Satsene fastsettes av Landbruksdepartementet.</article></article><article class="legalArticle" data-lovdata-URL="LTI/forskrift/1999-07-02-793/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Arealet kan ikke pløyes eller jordarbeides før tidligst 1. mars året etter at tilskuddet ble innvilget.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Halmen på de arealer som gis tilskudd etter denne ordningen kan ikke brennes om høsten.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fangvekster kan høstes ved slått eller beiting forutsatt at dette ikke medfører dårligere effekt av tiltaket pga. kjøreskader eller betydelige skader etter hard beiting og tråkk.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Søknaden må omfatte de mest erosjonsutsatte åpenåker-arealene på eiendommen.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Det kan likevel aksepteres at en begrenset del av de mer erosjonsutsatte arealer jordarbeides om høsten dersom det gjøres på en miljømessig forsvarlig måte. Søknaden kan avslås dersom det på landbrukseiendommen er åpent åkerareal som er vesentlig mer erosjonsutsatt enn det omsøkte.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">På spesielt erosjonsutsatt areal kan fylkesmannen gi pålegg om en bestemt jordarbeidingsmetode, eventuelt tilsåing med fangvekst, med hjemmel i forskrift for areal- og kulturlandskapstilskudd, § 3 pkt. 2.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Tilskudd kan bare gis til landbrukseiendom i drift. Vilkår i generell forskrift om produksjonstilskudd i jordbruket må være oppfylt, men bestemmelser om avgrensning av produksjonstilskudd, jf. forskriftens § 5, gjelder ikke for tilskudd til endret jordarbeiding.</article><article class="legalP" data-absoluteaddress="/paragraf/4/ledd/8/" id="paragraf-4-ledd-8">For at det skal kunne utbetales tilskudd til endret jordarbeiding må tilskuddet utgjøre minst 1.000 kr.<p class="leddfortsettelse"><i>Avgrensninger</i></p></article><article class="legalP" data-absoluteaddress="/paragraf/4/ledd/9/" id="paragraf-4-ledd-9">Areal som nyttes til høstkorn eller høstsådde oljevekster, og som ikke omfattes av pkt. 3 i § 2, er ikke tilskuddsberettiget.</article><article class="legalP" data-absoluteaddress="/paragraf/4/ledd/10/" id="paragraf-4-ledd-10">Engarealer omfattes ikke av ordningen. Korn med gjenlegg er å betrakte som engareal etter at kornet er høstet og omfattes ikke av ordningen.</article></article><article class="legalArticle" data-lovdata-URL="LTI/forskrift/1999-07-02-793/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, saksbehandling, prioritering</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknaden om tilskudd skrives på særskilt utarbeidet skjema. Med søknaden skal følge kart med angivelse av tiltak og omfanget av disse.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Søknaden om tilskudd sendes til kommunen. Kommunen fastsetter arealets erosjonsrisiko og avgjør søknaden.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Innvilget søknad er å anse som en bindende avtale mellom søker og kommunen, med mindre brukeren innen 1 uke etter at bekreftelse på innvilgning er mottatt har meddelt at han ikke finner å kunne gå inn på ordningen.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Fylkesmannen fastsetter søknadsfristen.<p class="leddfortsettelse"><i>Prioritering</i></p></article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Fylkesmannen fordeler fylkets tilskuddskvote i kommunale tilskuddskvoter.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Kommunen foretar eventuell prioritering mellom søkere innenfor tildelt tilskuddskvote. Fordeling av midler og prioritering skal hovedsakelig skje etter erosjonsrisiko og hvor en også vurderer resipientforhold, dvs. risiko for forurensning av vassdrag/sjøområder ved erosjon og ved avrenning av næringsstoffer.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Det skal tas hensyn til lokale forhold, områdevis prioritering/områdetiltak m.m.</article><article class="legalP" data-absoluteaddress="/paragraf/5/ledd/8/" id="paragraf-5-ledd-8">Det kan også tas hensyn til arealer som jevnlig utsettes for oversvømmelse/flom. Vinderosjon skal normalt prioriteres lavere enn erosjon forårsaket av vann.</article></article><article class="legalArticle" data-lovdata-URL="LTI/forskrift/1999-07-02-793/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utbetaling – kontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tilskuddet utbetales av fylkesmannen etter anmodning fra kommunen. Før tilskuddet utbetales skal kommunen gjennomføre kontroll etter nærmere retningslinjer fra Statens Kornforretning. Fylkesmannen skal påse at kontrollen blir gjennomført.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dersom det er gitt feil opplysninger eller vilkårene som lå til grunn for innvilgning av søknaden er brutt, skal krav om tilbakebetaling vurderes. Dersom det ved kontroll fremkommer arealmessig uoverensstemmelse i forhold til avtale, og dersom kommunen ikke har godkjent endringer i avtalen, skal tilskuddet avkortes med et beløp tilsvarende merutbetalingen søkeren eventuelt ville ha oppnådd pga feilen. I tillegg bortfaller areal- og kulturlandskapstilskuddet på det areal hvor vilkårene er brutt.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Dersom godkjent plan fravikes til fordel for høstkorn, etter godkjenning av kommunen, bortfaller ikke areal- og kulturlandskapstilskuddet. I slike tilfeller må tilskuddet til endret jordarbeiding reduseres tilsvarende det areal som nyttes til høstkorn.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Tilskuddet kan tidligst betales ut 15. november.</article></article><article class="legalArticle" data-lovdata-URL="LTI/forskrift/1999-07-02-793/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Hele tilskuddet kan kreves tilbakebetalt dersom det oppstår forhold som er i strid med forutsetningene for innvilging av tilskudd. Utbetaling av areal- og kulturlandskapstilskudd, for det areal hvor vilkårene til tilskuddet er brutt, kan også stoppes eller eventuelt kreves tilbakebetalt, helt eller delvis.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Krav om tilbakebetaling av tilskuddet skal settes fram straks en har fått kjennskap til forhold som i samsvar med det foranstående betinger tilbakebetaling av tilskuddet.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Når krav om tilbakebetaling er framsatt, kan kravet motregnes i produksjonstilskudd eller andre tilskudd som vedkommende har krav på, eller inndrives etter vanlige rettsregler.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Det kan kreves renter tilsvarende forsinkelsesrenter av det beløp som skal tilbakebetales.</article></article><article class="legalArticle" data-lovdata-URL="LTI/forskrift/1999-07-02-793/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kommunen kan gi dispensasjon fra kravet om minste tilskudd på 1.000 kr.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kommunen kan godkjenne endring i avtalt areal, etter at søknad er innvilget.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Fylkesmannen kan fravike reglene i denne forskrift når særlige grunner tilsier det. Dispensasjonen kan ikke gå utover formålet med tilskuddsordningen og heller ikke utover det som er fastsatt ved stortingsvedtak eller er krevd i lov eller særskilt forskrift.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Avslag på anmodning om å dispensere fra forskriften er ikke gjenstand for klage, jf. forskrift i medhold av forvaltningsloven § 28.</article></article><article class="legalArticle" data-lovdata-URL="LTI/forskrift/1999-07-02-793/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak som er truffet i medhold av denne forskrift gir søkeren klagerett etter lov av 10. februar 1967 om behandlingsmåten i forvaltningssaker (forvaltningsloven) kap. VI.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Fylkesmannen er klageinstans for vedtak som er gjort av kommunen. Statens Kornforretning er klageinstans for vedtak som er gjort av Fylkesmannen.</article></article><article class="legalArticle" data-lovdata-URL="LTI/forskrift/1999-07-02-793/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 2. juli 1999 og erstatter fra det tidspunkt forskrift for tilskudd til endret jordarbeiding m.m. av 19. juni 1998 nr. 671.</article></article></main></body></html>