<!DOCTYPE html><html lang="no"><head><title>Forskrift om attestasjon av slaktet rein.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1999-06-17-734</dd><dt class="dokid">DokumentID</dt><dd class="dokid">LTI/forskrift/1999-06-17-734</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 16</dd><dt class="dateInForce">I kraft fra</dt><dd class="dateInForce">1999-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1999-08-03</dd><dt class="title">Tittel</dt><dd class="title">Forskrift om attestasjon av slaktet rein.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 17. juni 1999 i medhold av reindriftsavtalen 1999–2000.</dd><dt class="refid">RefID</dt><dd class="refid">forskrift/1999-06-17-734</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om attestasjon av slaktet rein.<ul class="tocSubUl"><li>§ 1. Formål</li><li>§ 2. Definisjon</li><li>§ 3. Listeføring av slakteribedrifter</li><li>§ 4. Listeførte slakteribedrifters rettigheter</li><li>§ 5. Listeførte slakteribedrifters plikter</li><li>§ 6. Rapportering</li><li>§ 7. Identifikasjonskoder</li><li>§ 8. Kontroll</li><li>§ 9. Destruksjon</li><li>§ 10. Reindriftsforvaltningens oppgaver</li><li>§ 11. Avkortning og tilbakebetaling</li><li>§ 12. Tap av rettigheter som listeført slakteribedrift</li><li>§ 13. Klageadgang</li><li>§ 14. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-06-17-734" id="dokument"><h1>Forskrift om attestasjon av slaktet rein.</h1><article class="legalArticle" data-lovdata-URL="LTI/forskrift/1999-06-17-734/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften skal sikre at det foreligger en forvaltningsmessig kontroll av det slakteuttak som kreves for enkelte ordninger over reindriftsavtalen. Kontrollen er en del av de oppgaver Reindriftsforvaltningen har i henhold til Økonomireglementet for staten og skal basere seg på et samarbeid mellom Reindriftsforvaltningen og slakteribedriftene.</article></article><article class="legalArticle" data-lovdata-URL="LTI/forskrift/1999-06-17-734/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med vedkommende reindriftsagronom menes i denne forskrift reindriftsagronomen i det reinbeiteområdet hvor slaktereinens eier er hjemmehørende. For driftsenheter i Trollheimen og tamreinlag er reindriftsagronomen i Sør-Trøndelag/Hedmark rette vedkommende.</article></article><article class="legalArticle" data-lovdata-URL="LTI/forskrift/1999-06-17-734/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Listeføring av slakteribedrifter</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kontrollordningen gjennomføres av vedkommende reindriftsagronom, jf. § 2, i samarbeid med den listeførte slakteribedrift. Registrering som listeført slakteribedrift gir rettigheter og plikter i henhold til §§ 4 og 5.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For å bli registrert som listeført slakteribedrift etter denne forskrift må bedriften disponere eget slakteanlegg som er godkjent i henhold til gjeldende forskrifter. I tillegg må bedriften være registrert i foretaksregisteret. Allerede godkjent listeført bedrift som ikke oppfyller disse kravene, må innfri dem innen 1. oktober 1999.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Søknad om å bli godkjent som listeført slakteribedrift skal sendes til Reindriftssjefen innen 30. juni. Reindriftssjefen avgjør søknaden og offentliggjør en oversikt over listeførte slakteribedrifter.<sup class="footnotereference" data-footnotereferencevalue="1" data-unique-footnote-counter="1">1</sup> Slakteribedrift som allerede er listeført trenger ikke å fremme ny søknad dersom den i foregående driftsår hadde en omsetning på over tre tonn reinkjøtt.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. oversikt over listeførte slakteribedrifter, 1999/2000.</article></footer></article><article class="legalArticle" data-lovdata-URL="LTI/forskrift/1999-06-17-734/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Listeførte slakteribedrifters rettigheter</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Listeført slakteribedrift har myndighet til å attestere den enkelte reineiers slakteuttak i forbindelse med vedkommendes søknad om tilskudd fra ordninger over reindriftsavtalen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Listeført slakteribedrift som avregner for reineier har videre rett til<ul class="defaultList"><li data-li-identifier="a" data-name="a"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">å søke frakttilskudd<sup class="footnotereference" data-footnotereferencevalue="1" data-unique-footnote-counter="1">1</sup> og eventuelle andre tilskudd over reindriftsavtalen,</article></article></li><li data-li-identifier="b" data-name="b"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">økonomisk støtte og/eller personell til å gjennomføre de alders- og kjønnsbestemmelser som kreves, jf. § 6.</article></article></li></ul></article><footer class="footnotes"><article class="footnote" data-name="1" data-unique-footnote-counter="2"><span class="footnoteLabel">1</span> Jf. forskrift om frakt av rein og reinkjøtt av 17. juni 1999 nr. 735.</article></footer></article><article class="legalArticle" data-lovdata-URL="LTI/forskrift/1999-06-17-734/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Listeførte slakteribedrifters plikter</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Listeført slakteribedrift som avregner for reineier skal<ul class="defaultList"><li data-li-identifier="a" data-name="a"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">gi melding om slakting til vedkommende reindriftsagronom(er), jf. § 2, og senest innen 48 timer før slakting,</article></article></li><li data-li-identifier="b" data-name="b"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">rapportere månedlig til Reindriftssjefen om slakting av rein i henhold til § 6, og senest innen den 15. i måneden etter at slakting er gjennomført,</article></article></li><li data-li-identifier="c" data-name="c"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">legge til rette for stikkprøvekontroll av registrerings- og rapporteringsrutiner, eller som alternativ, for løpende kontroll av virksomheten, i henhold til § 8.</article></article></li></ul></article></article><article class="legalArticle" data-lovdata-URL="LTI/forskrift/1999-06-17-734/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Listeført slakteribedrift skal føre en slaktejournal daglig eller per skift. Journalen skal overføres til Reindriftssjefen på diskett eller med elektronisk post, og seinest innen den 15. i påfølgende måned. Datafilen skal overføres i excel-format og organiseres etter Reindriftssjefens standard oppsett.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Slaktejournalen skal gi opplysninger om<ul class="defaultList"><li data-li-identifier="a" data-name="a"><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">a</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">slakterikode,</article></article></li><li data-li-identifier="b" data-name="b"><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">b</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">slaktedato,</article></article></li><li data-li-identifier="c" data-name="c"><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">c</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">slakteplass,</article></article></li><li data-li-identifier="d" data-name="d"><article class="listArticle" data-absoluteaddress="/paragraf/6/ledd/2/punkt/4/" id="paragraf-6-ledd-2-punkt-4"><span class="data-originalId">d</span><article class="legalP" data-absoluteaddress="/paragraf/6/ledd/2/punkt/4/ledd/1/" id="paragraf-6-ledd-2-punkt-4-ledd-1">felt-/sentralslakt,</article></article></li><li data-li-identifier="e" data-name="e"><article class="listArticle" data-absoluteaddress="/paragraf/6/ledd/2/punkt/5/" id="paragraf-6-ledd-2-punkt-5"><span class="data-originalId">e</span><article class="legalP" data-absoluteaddress="/paragraf/6/ledd/2/punkt/5/ledd/1/" id="paragraf-6-ledd-2-punkt-5-ledd-1">utskillingssted,</article></article></li><li data-li-identifier="f" data-name="f"><article class="listArticle" data-absoluteaddress="/paragraf/6/ledd/2/punkt/6/" id="paragraf-6-ledd-2-punkt-6"><span class="data-originalId">f</span><article class="legalP" data-absoluteaddress="/paragraf/6/ledd/2/punkt/6/ledd/1/" id="paragraf-6-ledd-2-punkt-6-ledd-1">transportsone,</article></article></li><li data-li-identifier="g" data-name="g"><article class="listArticle" data-absoluteaddress="/paragraf/6/ledd/2/punkt/7/" id="paragraf-6-ledd-2-punkt-7"><span class="data-originalId">g</span><article class="legalP" data-absoluteaddress="/paragraf/6/ledd/2/punkt/7/ledd/1/" id="paragraf-6-ledd-2-punkt-7-ledd-1">leveringssted,</article></article></li><li data-li-identifier="h" data-name="h"><article class="listArticle" data-absoluteaddress="/paragraf/6/ledd/2/punkt/8/" id="paragraf-6-ledd-2-punkt-8"><span class="data-originalId">h</span><article class="legalP" data-absoluteaddress="/paragraf/6/ledd/2/punkt/8/ledd/1/" id="paragraf-6-ledd-2-punkt-8-ledd-1">eierkode,</article></article></li><li data-li-identifier="i" data-name="i"><article class="listArticle" data-absoluteaddress="/paragraf/6/ledd/2/punkt/9/" id="paragraf-6-ledd-2-punkt-9"><span class="data-originalId">i</span><article class="legalP" data-absoluteaddress="/paragraf/6/ledd/2/punkt/9/ledd/1/" id="paragraf-6-ledd-2-punkt-9-ledd-1">avregningsnummer,</article></article></li><li data-li-identifier="j" data-name="j"><article class="listArticle" data-absoluteaddress="/paragraf/6/ledd/2/punkt/10/" id="paragraf-6-ledd-2-punkt-10"><span class="data-originalId">j</span><article class="legalP" data-absoluteaddress="/paragraf/6/ledd/2/punkt/10/ledd/1/" id="paragraf-6-ledd-2-punkt-10-ledd-1">slaktnummer,</article></article></li><li data-li-identifier="k" data-name="k"><article class="listArticle" data-absoluteaddress="/paragraf/6/ledd/2/punkt/11/" id="paragraf-6-ledd-2-punkt-11"><span class="data-originalId">k</span><article class="legalP" data-absoluteaddress="/paragraf/6/ledd/2/punkt/11/ledd/1/" id="paragraf-6-ledd-2-punkt-11-ledd-1">individkode,</article></article></li><li data-li-identifier="l" data-name="l"><article class="listArticle" data-absoluteaddress="/paragraf/6/ledd/2/punkt/12/" id="paragraf-6-ledd-2-punkt-12"><span class="data-originalId">l</span><article class="legalP" data-absoluteaddress="/paragraf/6/ledd/2/punkt/12/ledd/1/" id="paragraf-6-ledd-2-punkt-12-ledd-1">dyrekode,</article></article></li><li data-li-identifier="m" data-name="m"><article class="listArticle" data-absoluteaddress="/paragraf/6/ledd/2/punkt/13/" id="paragraf-6-ledd-2-punkt-13"><span class="data-originalId">m</span><article class="legalP" data-absoluteaddress="/paragraf/6/ledd/2/punkt/13/ledd/1/" id="paragraf-6-ledd-2-punkt-13-ledd-1">kaldvekt,</article></article></li><li data-li-identifier="n" data-name="n"><article class="listArticle" data-absoluteaddress="/paragraf/6/ledd/2/punkt/14/" id="paragraf-6-ledd-2-punkt-14"><span class="data-originalId">n</span><article class="legalP" data-absoluteaddress="/paragraf/6/ledd/2/punkt/14/ledd/1/" id="paragraf-6-ledd-2-punkt-14-ledd-1">kvalitetsklasse,</article></article></li><li data-li-identifier="o" data-name="o"><article class="listArticle" data-absoluteaddress="/paragraf/6/ledd/2/punkt/15/" id="paragraf-6-ledd-2-punkt-15"><span class="data-originalId">o</span><article class="legalP" data-absoluteaddress="/paragraf/6/ledd/2/punkt/15/ledd/1/" id="paragraf-6-ledd-2-punkt-15-ledd-1">radioaktivitetsmål,</article></article></li><li data-li-identifier="p" data-name="p"><article class="listArticle" data-absoluteaddress="/paragraf/6/ledd/2/punkt/16/" id="paragraf-6-ledd-2-punkt-16"><span class="data-originalId">p</span><article class="legalP" data-absoluteaddress="/paragraf/6/ledd/2/punkt/16/ledd/1/" id="paragraf-6-ledd-2-punkt-16-ledd-1">kasseringstype,</article></article></li><li data-li-identifier="q" data-name="q"><article class="listArticle" data-absoluteaddress="/paragraf/6/ledd/2/punkt/17/" id="paragraf-6-ledd-2-punkt-17"><span class="data-originalId">q</span><article class="legalP" data-absoluteaddress="/paragraf/6/ledd/2/punkt/17/ledd/1/" id="paragraf-6-ledd-2-punkt-17-ledd-1">pris eksklusive merverdiavgift,</article></article></li><li data-li-identifier="r" data-name="r"><article class="listArticle" data-absoluteaddress="/paragraf/6/ledd/2/punkt/18/" id="paragraf-6-ledd-2-punkt-18"><span class="data-originalId">r</span><article class="legalP" data-absoluteaddress="/paragraf/6/ledd/2/punkt/18/ledd/1/" id="paragraf-6-ledd-2-punkt-18-ledd-1">rapporteringsperiode.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Listeført slakteribedrift kan ikke uten avtale med vedkommende reindriftsagronom(er), jf. § 2, endre slaktejournalen slik at kjønn, alder eller eier til reinen blir endret. Andre opplysninger kan kreves ved rapportering.</article></article><article class="legalArticle" data-lovdata-URL="LTI/forskrift/1999-06-17-734/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Identifikasjonskoder</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Reindriftssjefen skal tildele hver enkelt reineier en identifikasjonskode, som knytter vedkommende opp mot driftsenhet, reinbeitedistrikt eller tamreinlag. Denne koden skal oversendes den enkelte slakteribedrift. I sin rapportering til Reindriftssjefen, jf. § 6, plikter listeført slakteribedrift å nytte denne eieridentifikasjonskoden, samt dyrekoder og fraktkoder etter Reindriftssjefens standard.</article></article><article class="legalArticle" data-lovdata-URL="LTI/forskrift/1999-06-17-734/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kontrollen av slakteribedriftene gjennomføres som hovedregel ved stikkprøver, kontroll og etterkontroll. Som grunnlag for etterkontroller skal bedriftene<ul class="defaultList"><li data-li-identifier="a" data-name="a"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">informere om all innmelding av reinslakt til vedkommende reindriftsagronom(er), jf. § 2. Dette skal skje fortløpende etter avtale med vedkommende reindriftsagronom(er),</article></article></li><li data-li-identifier="b" data-name="b"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">under slakting skille ørene fra skinnet slik at hvert par henger sammen. Hvert par skal merkes med slaktenummer,</article></article></li><li data-li-identifier="c" data-name="c"><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">c</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">skjære ut høyre del av underkjeven på samtlige kalveslakt for driftsenheter/tamreinlag med rett til kalveslaktetilskudd.<sup class="footnotereference" data-footnotereferencevalue="1" data-unique-footnote-counter="1">1</sup> Dersom reinen er individmerket med kode som viser fødselsår, kan dette merket skjæres av i stedet for underkjeve. Hvert slakt skal merkes med slaktenummer. Driftsenheter i Vest- og Øst-Finnmark reinbeiteområder som velger kalveslaktetilskudd framfor tidligslaktetilskudd, må selv informere slakteribedriftene om dette før slaktingen starter i driftsåret,<sup class="footnotereference" data-footnotereferencevalue="1" data-unique-footnote-counter="1">1</sup> slik at kjevene blir tatt ut på foreskrevet måte,</article></article></li><li data-li-identifier="d" data-name="d"><article class="listArticle" data-absoluteaddress="/paragraf/8/ledd/1/punkt/4/" id="paragraf-8-ledd-1-punkt-4"><span class="data-originalId">d</span><article class="legalP" data-absoluteaddress="/paragraf/8/ledd/1/punkt/4/ledd/1/" id="paragraf-8-ledd-1-punkt-4-ledd-1">pakke ører og kjever fra kalv separat i kolli av inntil 300 enheter etter fortløpende slaktenummer i samsvar med slakteliste. Ørene og kjevene skal dypfryses og lagres slik at de er lett tilgjengelig for kontroll,</article></article></li><li data-li-identifier="e" data-name="e"><article class="listArticle" data-absoluteaddress="/paragraf/8/ledd/1/punkt/5/" id="paragraf-8-ledd-1-punkt-5"><span class="data-originalId">e</span><article class="legalP" data-absoluteaddress="/paragraf/8/ledd/1/punkt/5/ledd/1/" id="paragraf-8-ledd-1-punkt-5-ledd-1">legge ører og kjever, alternativt individmerke, samt slaktejournal fram for kontroll når vedkommende reindriftsagronom krever det,</article></article></li><li data-li-identifier="f" data-name="f"><article class="listArticle" data-absoluteaddress="/paragraf/8/ledd/1/punkt/6/" id="paragraf-8-ledd-1-punkt-6"><span class="data-originalId">f</span><article class="legalP" data-absoluteaddress="/paragraf/8/ledd/1/punkt/6/ledd/1/" id="paragraf-8-ledd-1-punkt-6-ledd-1">ha ansvar for egnet lokale til gjennomføring av kontrollen. Lokalet skal være oppvarmet og tilstrekkelig belyst slik at det oppfyller kravene til et tilfredsstillende arbeidsmiljø. Varmt vann skal være tilgjengelig i lokalet.</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Etterkontrollen kan avløses av en direkte kontroll på slakteplass/utskillingsplass. Kontrollen kan utelukkende ta sikte på fastsetting av kjønn på slaktedyr, men den kan også være en fullstendig stedlig kontroll. Ved slik direkte kontroll kan vedkommende reindriftsagronom dispensere fra vilkåret i første ledd bokstav d.</article><footer class="footnotes"><article class="footnote" data-name="1" data-unique-footnote-counter="3"><span class="footnoteLabel">1</span> Jf. forskrift om tilskudd til driftsenheter og tamreinlag av 17. juni 1999 nr. 732 § 8.</article></footer></article><article class="legalArticle" data-lovdata-URL="LTI/forskrift/1999-06-17-734/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Destruksjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ører og kjever, alternativt individ-/årgangsmerker, skal oppbevares som beskrevet under § 8 til vedkommende reindriftsagronom(er), jf. § 2, godkjenner destruksjonen. Vedkommende reindriftsagronom(er) skal fatte vedtak om slik destruksjon innen tre måneder etter gjennomført slakt.</article></article><article class="legalArticle" data-lovdata-URL="LTI/forskrift/1999-06-17-734/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Reindriftsforvaltningens oppgaver</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedkommende reindriftsagronom(er), jf. § 2, skal fortløpende registrere de meldinger som kommer fra slakteribedriftene om innrapportering av slakt. Dersom ikke annen kontroll er bedre og/eller mer kostnadseffektiv, skal det gjennomføres stikkprøvekontroll av den samlede reinslakt. Omfanget av stikkprøvekontrollen bestemmes av Reindriftssjefen. Stikkprøvekontrollen kan overlates til vedkommende reindriftsagronom.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Kontrollene skal i den grad det er praktisk mulig ta utgangspunkt i slaktedyrets eier og ikke i hvem som leverer dyret. Dersom det ved kontroller blir konstatert feilavregning, skal vedkommende slakteri og berørte reineier(e) informeres. I slike tilfeller skal ørene beslaglegges for eventuell senere kontroll av partene, merkenemnd eller annen offentlig myndighet.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Vedkommende reindriftsagronom skal straks rapportere til Reindriftssjefen om manglende informasjon om slakt, og om feil og mangler som oppdages ved kontrollene. Reindriftsagronomen skal videre gi en hovedrapport om kontrollen til Reindriftssjefen for hvert driftsår og senest innen 15. april.</article></article><article class="legalArticle" data-lovdata-URL="LTI/forskrift/1999-06-17-734/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avkortning og tilbakebetaling</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Reindriftssjefen kan avkorte eller nekte økonomisk støtte etter § 4 dersom listeført slakteribedrift ikke overholder sine plikter etter denne forskrift.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Reindriftssjefen kan videre kreve hele eller deler av allerede utbetalt støtte tilbakebetalt dersom vesentlige forutsetninger for støtten viser seg ikke å være oppfylt.</article></article><article class="legalArticle" data-lovdata-URL="LTI/forskrift/1999-06-17-734/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tap av rettigheter som listeført slakteribedrift</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Reindriftssjefen kan oppheve vedtak om listeføring av en slakteribedrift dersom<ul class="defaultList"><li data-li-identifier="a" data-name="a"><article class="listArticle" data-absoluteaddress="/paragraf/12/ledd/1/punkt/1/" id="paragraf-12-ledd-1-punkt-1"><span class="data-originalId">a</span><article class="legalP" data-absoluteaddress="/paragraf/12/ledd/1/punkt/1/ledd/1/" id="paragraf-12-ledd-1-punkt-1-ledd-1">kontroll avdekker forhold som medfører at bedriften gir feil attestasjon,</article></article></li><li data-li-identifier="b" data-name="b"><article class="listArticle" data-absoluteaddress="/paragraf/12/ledd/1/punkt/2/" id="paragraf-12-ledd-1-punkt-2"><span class="data-originalId">b</span><article class="legalP" data-absoluteaddress="/paragraf/12/ledd/1/punkt/2/ledd/1/" id="paragraf-12-ledd-1-punkt-2-ledd-1">bedriften på annen måte søker å skaffe seg selv eller andre uberettigede midler fra reindriftsavtalen,</article></article></li><li data-li-identifier="c" data-name="c"><article class="listArticle" data-absoluteaddress="/paragraf/12/ledd/1/punkt/3/" id="paragraf-12-ledd-1-punkt-3"><span class="data-originalId">c</span><article class="legalP" data-absoluteaddress="/paragraf/12/ledd/1/punkt/3/ledd/1/" id="paragraf-12-ledd-1-punkt-3-ledd-1">bedriften ikke rapporterer i henhold til § 6.</article></article></li></ul></article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Dersom en listeført slakteribedrift slettes, skal den gis en karantene på tre år. Samme tidsbegrensning skal normalt gjelde for nye bedrifter med styre/daglig leder som omfatter personer fra ledelsen i tidligere slettet bedrift.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Listeført slakteribedrift som i foregående driftsår ikke hadde omsetning på over tre tonn reinkjøtt skal slettes.</article></article><article class="legalArticle" data-lovdata-URL="LTI/forskrift/1999-06-17-734/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Reindriftssjefens vedtak etter denne forskrift kan påklages til Landbruksdepartementet etter forvaltningslovens regler.</article></article><article class="legalArticle" data-lovdata-URL="LTI/forskrift/1999-06-17-734/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskrift trer i kraft 1. juli 1999. Samtidig oppheves forskrift om attestasjon av slaktet rein av 26. august 1998.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="4"><span class="footnoteLabel">1</span> Ikke tidligere kunngjort i Norsk Lovtidend.</article></footer></article></main></body></html>