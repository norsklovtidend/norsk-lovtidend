<!DOCTYPE html><html lang="no"><head><title>Forskrift om bruk av forenklet forelegg i mindre alvorlige tilfeller av ulovlig innførsel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:55</dd><dt class="legacyID">Datokode</dt><dd class="legacyID">FOR-1999-08-24-959</dd><dt class="dokid">DokumentID</dt><dd class="dokid">LTI/forskrift/1999-08-24-959</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 19</dd><dt class="dateInForce">I kraft fra</dt><dd class="dateInForce">1999-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-09-30-1496</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5/§68</li><li>forskrift/1997-06-19-613</li></ul></dd><dt class="dateOfPublication">Kunngjort</dt><dd class="dateOfPublication">1999-09-24</dd><dt class="title">Tittel</dt><dd class="title">Forskrift om bruk av forenklet forelegg i mindre alvorlige tilfeller av ulovlig innførsel.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 24. august 1999 med hjemmel i lov av 10. juni 1966 nr. 5 om toll (tolloven) § 68, jf. kgl.res. av 19. juni 1997 nr. 613.</dd><dt class="refid">RefID</dt><dd class="refid">forskrift/1999-08-24-959</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk av forenklet forelegg i mindre alvorlige tilfeller av ulovlig innførsel.<ul class="tocSubUl"><li>§ 1. Utstedelse av forenklet forelegg</li><li>§ 2. Tilfeller som kan avgjøres ved forenklet forelegg</li><li>§ 3. Den toll- og avgiftsfrie kvote</li><li>§ 4. Fastsettelse av bøtebeløp</li><li>§ 5. Inndragning</li><li>§ 6. Innholdskrav</li><li>§ 7. Subsidiær fengselsstraff</li><li>§ 8. Utferdigelse og vedtakelse</li><li>§ 9. Annullering og opphevelse</li><li>§ 10. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/1999-08-24-959" id="dokument"><h1>Forskrift om bruk av forenklet forelegg i mindre alvorlige tilfeller av ulovlig innførsel.</h1><article class="legalArticle" data-lovdata-URL="LTI/forskrift/1999-08-24-959/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Utstedelse av forenklet forelegg</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tolldistriktssjefen kan gi tolltjenestemenn myndighet til å foreta bøtelegging på stedet eller i ettertid ved forenklet forelegg i de tilfeller av ulovlig innførsel som er nevnt i § 2.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med ulovlig innførsel menes i denne forskrift innførsel eller forsøk på innførsel av varer utenom tollvesenets kontroll i strid med bestemmelser gitt i eller med hjemmel i tolloven, jf. tolloven § 61 første ledd, jf. § 60, og tolloven § 24 jf. tollovforskriftens punkt 4.5.1 – 4.5.4.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriften medfører ingen endringer i krav, restriksjoner eller forbud knyttet til innførselen av en bestemt vare som følger av eller i medhold av andre lover. Det kan ikke utstedes forenklet forelegg for varer som det kreves særskilt tillatelse til å innføre, slik som narkotika, legemidler, våpen, levende dyr, kjøtt fra land hvor det foreligger fare for smitte av husdyrsykdommer o.l. Forenklet forelegg kan likevel utstedes ved ulovlig innførsel av alkoholholdig drikk.</article></article><article class="legalArticle" data-lovdata-URL="LTI/forskrift/1999-08-24-959/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilfeller som kan avgjøres ved forenklet forelegg</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ulovlig innførsel av varer kan avgjøres ved forenklet forelegg i følgende tilfeller og med følgende beløp:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Ved ulovlig innførsel av inntil 5 liter alkoholholdig drikk med alkoholinnhold fra og med 22,1 til og med 60 volumprosent<table><tbody><tr><td data-text-align="left" data-vertical-align="top"><i>Antall liter</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 1</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 2</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 3</td><td data-text-align="right" data-vertical-align="top">1200 kr</td></tr><tr><td data-text-align="left" data-vertical-align="top">derover og inntil 4</td><td data-text-align="right" data-vertical-align="top">1900 kr</td></tr><tr><td data-text-align="left" data-vertical-align="top">derover og inntil 5</td><td data-text-align="right" data-vertical-align="top">2600 kr</td></tr></tbody></table></article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Ved ulovlig innførsel av inntil 10 liter alkoholholdig drikk med alkoholinnhold fra og med 2,5 til og med 22 volumprosent<table><tbody><tr><td data-text-align="left" data-vertical-align="top"><i>Antall liter</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 2</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 4</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 6</td><td data-text-align="right" data-vertical-align="top">1200 kr</td></tr><tr><td data-text-align="left" data-vertical-align="top">derover og inntil 8</td><td data-text-align="right" data-vertical-align="top">1900 kr</td></tr><tr><td data-text-align="left" data-vertical-align="top">derover og inntil 10</td><td data-text-align="right" data-vertical-align="top">2600 kr</td></tr></tbody></table></article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Ved ulovlig innførsel av inntil 1000 sigaretter, sigarer eller sigarillos<table><tbody><tr><td data-text-align="left" data-vertical-align="top"><i>Antall</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 400</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 600</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 800</td><td data-text-align="right" data-vertical-align="top">1200 kr</td></tr><tr><td data-text-align="left" data-vertical-align="top">derover og inntil 1000</td><td data-text-align="right" data-vertical-align="top">1900 kr</td></tr></tbody></table></article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Ved ulovlig innførsel av inntil 1000 gram snus, skråtobakk og røyketobakk<table><tbody><tr><td data-text-align="left" data-vertical-align="top"><i>Antall gram</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 500</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 750</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 1000</td><td data-text-align="right" data-vertical-align="top">1200 kr</td></tr></tbody></table></article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Ved ulovlig innførsel av inntil 40 kilogram kjøttvarer<table><tbody><tr><td data-text-align="left" data-vertical-align="top"><i>Antall kilogram</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 10</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 20</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 30</td><td data-text-align="right" data-vertical-align="top">1200 kr</td></tr><tr><td data-text-align="left" data-vertical-align="top">derover og inntil 40</td><td data-text-align="right" data-vertical-align="top">1900 kr</td></tr></tbody></table></article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/2/ledd/1/punkt/6/" id="paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/2/ledd/1/punkt/6/ledd/1/" id="paragraf-2-ledd-1-punkt-6-ledd-1">Ved ulovlig innførsel av andre varer til en verdi av inntil 8000 kroner<table><tbody><tr><td data-text-align="left" data-vertical-align="top"><i>Verdi i norske kroner</i></td><td data-text-align="right" data-vertical-align="top"><i>Beløp</i></td></tr><tr><td data-text-align="left" data-vertical-align="top">inntil 2000</td><td data-text-align="right" data-vertical-align="top">300 kr</td></tr><tr><td data-text-align="left" data-vertical-align="top">derover og inntil 4000</td><td data-text-align="right" data-vertical-align="top">600 kr</td></tr><tr><td data-text-align="left" data-vertical-align="top">derover og inntil 6000</td><td data-text-align="right" data-vertical-align="top">1200 kr</td></tr><tr><td data-text-align="left" data-vertical-align="top">derover og inntil 8000</td><td data-text-align="right" data-vertical-align="top">1900 kr</td></tr></tbody></table></article></article></li></ul></article></article><article class="legalArticle" data-lovdata-URL="LTI/forskrift/1999-08-24-959/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Den toll- og avgiftsfrie kvote</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Varer som kan innføres toll- og avgiftsfritt etter Finansdepartementets forskrift av 26. mai 1978 nr. 12 om tollfrihet for reiseutstyr og reisegods, skal ikke inngå i kvantums- og verdigrensene nevnt i § 2.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Retten til å innføre varer toll- og avgiftsfritt i henhold til forskrift om tollfrihet for reiseutstyr og reisegods, bortfaller ikke ved tilfeller av ulovlig innførsel som kan avgjøres ved forenklet forelegg. Dette gjelder uavhengig av om siktede vedtar forelegget.</article></article><article class="legalArticle" data-lovdata-URL="LTI/forskrift/1999-08-24-959/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fastsettelse av bøtebeløp</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Omfatter en og samme overtredelse flere vareslag som nevnt i § 2, legges bøtebeløpene sammen til en felles bot. Forenklet forelegg kan ikke utferdiges når bøtebeløpene til sammen overstiger kr 6000.</article></article><article class="legalArticle" data-lovdata-URL="LTI/forskrift/1999-08-24-959/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Inndragning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Forelegget skal alltid omfatte inndragning av de varer som har vært gjenstand for den ulovlige innførselen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Istedenfor varene kan det inndras et beløp som svarer til varenes verdi. Varene skal da fortolles før utlevering finner sted. Eventuelle toll og avgifter skal innbetales i den utstrekning de overstiger det inndratte beløp.</article></article><article class="legalArticle" data-lovdata-URL="LTI/forskrift/1999-08-24-959/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innholdskrav</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forelegget skal dateres og undertegnes av vedkommende tolltjenestemann, og inneholde:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">siktedes navn, bopel og fødselsnummer,</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">stikkordsmessig angivelse av hvilket straffebud som er anvendt og hvilket forhold forelegget gjelder,</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">fastsetting av den bot og i tilfelle den inndragning som kreves, og den fengselsstraff som inntrer om boten ikke blir betalt.</article></article></li></ul></article></article><article class="legalArticle" data-lovdata-URL="LTI/forskrift/1999-08-24-959/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Subsidiær fengselsstraff</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Lengden av den subsidiære fengselsstraff fastsettes på følgende måte:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">ved bot inntil kr 300: 1 dags fengsel</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">ved bot inntil kr 1000: 2 dagers fengsel</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">ved bot inntil kr 2000: 3 dagers fengsel</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">ved bot inntil kr 6000: 4 dagers fengsel</article></article></li></ul></article></article><article class="legalArticle" data-lovdata-URL="LTI/forskrift/1999-08-24-959/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utferdigelse og vedtakelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forenklet forelegg skal som hovedregel utferdiges i umiddelbar tilknytning til forseelsen og i siktedes nærvær. Forelegg som er skrevet ut på stedet, faller bort dersom det ikke straks vedtas. Er siktede under 18 år, kan det gis en kort frist for vedtakelsen av forelegget.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Forelegg kan likevel utferdiges i ettertid på bakgrunn av rapporter fra finske eller svenske tolltjenestemenn. Forelegget skal da inneholde en oppfordring til siktede om innen en fastsatt frist å erklære om han vedtar forelegget. Fristen fastsettes slik at han får en betenkningstid som i alminnelighet bør være fra 3 til 10 dager. Forelegget faller bort dersom det ikke vedtas innen fristen.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Vedtakelsen skjer ved siktedes påtegning på forelegget.</article></article><article class="legalArticle" data-lovdata-URL="LTI/forskrift/1999-08-24-959/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Annullering og opphevelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Inneholder forelegget skrivefeil, regnefeil eller andre åpenbare uriktigheter eller utelatelser som oppdages i umiddelbar tilknytning til vedtakelsen, kan forelegget annulleres og nytt utferdiges. Dette gjelder selv om det første forelegget er undertegnet.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Påtalemyndigheten kan til gunst for siktede oppheve et vedtatt forelegg.</article></article><article class="legalArticle" data-lovdata-URL="LTI/forskrift/1999-08-24-959/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse mv.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft fra 1. desember 1999. Fra samme tid oppheves Finansdepartementets forskrift av 30. september 1983 nr. 1496 om bruk av forenklet forelegg i mindre tollovertredelser.</article></article></main></body></html>