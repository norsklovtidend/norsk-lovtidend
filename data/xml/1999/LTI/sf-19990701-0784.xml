<!DOCTYPE html><html lang="no"><head><title>Forskrift om tilskudd til husdyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:01</dd><dt class="legacyID">Datokode</dt><dd class="legacyID">FOR-1999-07-01-784</dd><dt class="dokid">DokumentID</dt><dd class="dokid">LTI/forskrift/1999-07-01-784</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 17</dd><dt class="dateInForce">I kraft fra</dt><dd class="dateInForce">1999-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-07-02-692</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1999-08-11</dd><dt class="title">Tittel</dt><dd class="title">Forskrift om tilskudd til husdyr.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. juli 1999 etter samråd med Norges Bondelag og Norsk Bonde- og Småbrukarlag og med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/1999-07-01-784</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til husdyr.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår</li><li>§ 4. Tilskuddet</li><li>§ 5. Innsending og behandling av søknader</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-07-01-784" id="dokument"><h1>Forskrift om tilskudd til husdyr.</h1><article class="legalArticle" data-lovdata-URL="LTI/forskrift/1999-07-01-784/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskudd til husdyr er å bidra til å styrke og jevne ut inntektene mellom ulike produksjoner og bruksstørrelser i husdyrholdet.</article></article><article class="legalArticle" data-lovdata-URL="LTI/forskrift/1999-07-01-784/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2> <article class="defaultP" margin-top="true">1. <i>Husdyrslag</i><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">a)</span><span class="miscHeadline"><i>Kyr</i></span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Bare kyr som er i melkeproduksjon for salg, skal regnes som melkekyr. Melkekyr på en landbrukseiendom uten melkekvote regnes som ammekyr. Ammekyr må ha kalvet.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">b)</span><span class="miscHeadline"><i>Geiter</i></span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Som melkegeiter regner en geiter som gir melk for salg. Melkegeiter på en landbrukseiendom uten melkekvote regnes som ammegeiter. Geiter for kjøtt- eller ullproduksjon skal regnes som ammegeiter. Ammegeiter må ha kjeet. Som andre geiter regner en bukker og ungdyr over 6 måneder.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">c)</span><span class="miscHeadline"><i>Avlsgriser</i></span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Som avlsgriser regner en purker som har født minst ett kull, og råner som er satt inn i avlen. Unggriser over 50 kg skal regnes som ungpurker/ungråner bare dersom de er bestemt for avl.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">d)</span><span class="miscHeadline"><i>Slaktegriser</i></span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Som slaktegriser regner en griser på 20 kg eller mer til slakt eller avl. Griser over 50 kg skal regnes som ungpurker/ungråner eller avlsgriser dersom de er bestemt for avl. Som tilskuddsberettiget gris til slakt regnes kun gris som slaktes i løpet av kalenderåret, jf. også § 3 pkt. 2.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">e)</span><span class="miscHeadline"><i>Smågriser</i></span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Som smågriser regnes griser inntil 20 kg.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/2/punkt/6/" id="paragraf-2-punkt-6"><span class="data-originalId">f)</span><article class="legalP" data-absoluteaddress="/paragraf/2/punkt/6/ledd/1/" id="paragraf-2-punkt-6-ledd-1"><i>Villsvin og villsvinkrysninger</i> er berettiget samme tilskuddssats som gris for øvrig.</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/2/punkt/7/" id="paragraf-2-punkt-7"><span class="data-originalId">g)</span><span class="miscHeadline"><i>Fjørfe</i></span><article class="legalP" data-absoluteaddress="/paragraf/2/punkt/7/ledd/1/" id="paragraf-2-punkt-7-ledd-1">Verpehøner skal være minst 20 uker gamle. Livkyllinger for salg skal ikke regnes som verpehøner, selv om de er eldre enn 20 uker ved salget. Unghøner (under 20 uker) skal ikke føres opp som livkyllinger med mindre de er oppdrettet på bruket fra 1 ukes alder.</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/2/punkt/8/" id="paragraf-2-punkt-8"><span class="data-originalId">h)</span><span class="miscHeadline"><i>Hester</i></span><article class="legalP" data-absoluteaddress="/paragraf/2/punkt/8/ledd/1/" id="paragraf-2-punkt-8-ledd-1">Som avlshester skal regnes kårede avlshingster og avlshopper som er ført til hingst. Som andre hester skal regnes bare voksne hester som eies av brukeren, eller som etter skriftlig avtale holdes i pensjon (oppstalling) i vinterhalvåret mot godtgjørelse. Det er en forutsetning at det er stallplass for hestene og at brukeren har ansvaret for stellet.</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/2/punkt/9/" id="paragraf-2-punkt-9"><span class="data-originalId">i)</span><span class="miscHeadline"><i>Kaniner</i></span><article class="legalP" data-absoluteaddress="/paragraf/2/punkt/9/ledd/1/" id="paragraf-2-punkt-9-ledd-1">Som kaniner skal regnes hunner for kjøtt- eller ullproduksjon. De skal ha født minst ett kull.</article></article></li><li data-li-identifier="j)" data-name="j)"><article class="listArticle" data-absoluteaddress="/paragraf/2/punkt/10/" id="paragraf-2-punkt-10"><span class="data-originalId">j)</span><span class="miscHeadline"><i>Sauer</i></span><article class="legalP" data-absoluteaddress="/paragraf/2/punkt/10/ledd/1/" id="paragraf-2-punkt-10-ledd-1">Sauer skal skilles i tre grupper:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/punkt/10/ledd/1/punkt/1/" id="paragraf-2-punkt-10-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/punkt/10/ledd/1/punkt/1/ledd/1/" id="paragraf-2-punkt-10-ledd-1-punkt-1-ledd-1">vinterfôra sauer og lam. Dyra må være på landbrukseiendommen og kan ikke selges eller slaktes før 1. mars.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/10/ledd/1/punkt/2/" id="paragraf-2-punkt-10-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/punkt/10/ledd/1/punkt/2/ledd/1/" id="paragraf-2-punkt-10-ledd-1-punkt-2-ledd-1">andre sauer og lam som skal slaktes eller selges før 1. mars og lam som kjøpes om høsten og fôres fram til slakteferdige dyr etter 1. mars, skal også regnes med her. Andre sauer og lam teller som 0,3 vinterfôra sau.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/10/ledd/1/punkt/3/" id="paragraf-2-punkt-10-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/2/punkt/10/ledd/1/punkt/3/ledd/1/" id="paragraf-2-punkt-10-ledd-1-punkt-3-ledd-1">sauer som går ute hele året og stort sett greier seg selv, og der det ikke blir tatt normalt utbytte.</article></article></li></ul></article></article></li></ul></article><article class="legalP" data-absoluteaddress="/paragraf/2/ledd/1/" id="paragraf-2-ledd-1">Fylkesmannen kan gjøre unntak fra disse bestemmelsene i særlige tilfeller.</article> <article class="defaultP" margin-top="true">2. <i>Områder</i></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Nord-Norge omfatter fylkene Nordland, Troms og Finnmark.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Sør-Norge omfatter resten av landet.</article></article><article class="legalArticle" data-lovdata-URL="LTI/forskrift/1999-07-01-784/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2> <article class="defaultP" margin-top="true">1. <i>Krav til bruker, landbrukseiendom og produksjon</i></article><article class="legalP" data-absoluteaddress="/paragraf/3/ledd/1/" id="paragraf-3-ledd-1">Vilkårene i den generelle forskriften om produksjonstilskudd i jordbruket må være oppfylt.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For å få beregnet tilskudd for melkekyr eller melkegeiter må landbrukseiendommen ha melkekvote, og melkeproduksjonen må finne sted på denne landbrukseiendommen.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For vinterfôra sauer er det en forutsetning at brukeren har vanlig sauehold hele året. Søkere som slakter oppgitte vinterfôra sauer (kode 130) i januar eller februar, vil få reduksjon og avkorting i tilskuddet.</article> <article class="defaultP" margin-top="true">2. <i>Dyretall og plassering</i></article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Dyretallet som oppgis i søknaden, skal være det totale antall dyr på landbrukseiendommen (driftsenheten) pr. 31. juli For sauer oppgis dyretallet ved beiteslipp eller senest pr. 1. juni Ved søknadsomgangen 31. desember oppgis gris og fjørfe som er blitt slaktet i løpet av året.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Antall høner ved forrige telletidspunkt kan føres opp ved opphold mellom to innsett på telletidspunktet, dersom det foreligger kontrakt på kjøp av nye høner.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Dyrene skal være plassert på den landbrukseiendommen som gir grunnlag for tildeling av tilskuddet. Dette gjelder ikke ved samarbeid om melkeproduksjon i beitesesongen. Det kreves i slike tilfeller skriftlig avtale om beitesamarbeidet med angivelse av start- og sluttidspunkt, og brukeren plikter å informere kommunen ved inngåelse av slike avtaler. Brudd på slike avtaler kan medføre trekk i produksjonstilskuddet.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Fylkesmannen kan gjøre unntak fra dette kravet ved brann, nybygging og lignende ekstraordinære situasjoner.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">Fylkesmannen kan også gjøre unntak fra kravet dersom dyrene er plassert i leid driftsbygning på en landbrukseiendom som ikke har husdyrhold. I det siste tilfellet må det foreligge leiekontrakt på minst 5 år. Det er en forutsetning at brukeren selv eier dyrene. Det kan gis dispensasjon for inntil 3 år. Fylkesmannen kan forlenge dispensasjonen.</article> <article class="defaultP" margin-top="true">3. <i>Samdrift</i></article><article class="legalP" data-absoluteaddress="/paragraf/3/ledd/9/" id="paragraf-3-ledd-9">Medlemmer i samdrift, jf. § 2 i den generelle forskriften, får tilskudd i fellesskap etter felles søknad.</article><article class="legalP" data-absoluteaddress="/paragraf/3/ledd/10/" id="paragraf-3-ledd-10">Medlem i samdrift med husdyr på egen eiendom som ikke inngår i samdrifta, kan fremme separat søknad om tilskudd til husdyr for disse dyra dersom dyra er plassert i egen bygning utenom samdriftsfjøset. Det kan likevel ikke gis tilskudd separat for dyreslag som går inn i samdrifta, bortsett fra ungdyr av storfe.</article></article><article class="legalArticle" data-lovdata-URL="LTI/forskrift/1999-07-01-784/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskuddet</span></h2> <article class="defaultP" margin-top="true">1. <i>Grunnlag for tilskuddet</i></article><article class="legalP" data-absoluteaddress="/paragraf/4/ledd/1/" id="paragraf-4-ledd-1">Grunnlaget for tilskuddet er dyretall for de enkelte husdyrproduksjoner. Satsene pr. dyr differensieres etter dyreslag og antall dyr av det enkelte dyreslag. Satsene for den enkelte søknadsomgang blir fastsatt av Statens Kornforretning på grunnlag av bevilgningen, foreløpige satser og oppgavene i søknadene. For dyreslag hvor det utbetales tilskudd to ganger pr. år, jf. § 5, skal det fastsettes satser pr. halvår.</article> <article class="defaultP" margin-top="true">2. <i>Avgrensing ved maksimalbeløp</i></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilskuddet avgrenses til et maksimalbeløp som fastsettes i jordbruksavtalen. Etter søknad pr. 31. juli kan maksimalt 50% av beløpet utbetales.</article> <article class="defaultP" margin-top="true">3. <i>Oppstarting av husdyrhold</i></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved oppstarting av husdyrhold kan det gis tilskudd etter dyretallet på oppstartingstidspunktet dersom tilskuddet blir på minst kr 10.000,-. Med oppstarting av husdyrhold er ment husdyrhold hos brukere og på landbrukseiendom som ikke har hatt husdyr som ga rett til tilskudd forrige periode, eller utvidelse av et husdyrhold med nye dyreslag.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Utvidelse av et husdyrhold med flere dyr av samme slag som driftsenheten alt har, blir ikke regnet som oppstarting. Fylkesmannen kan gjøre unntak fra dette dersom dyretallet blir økt slik at tilskuddet øker med minst kr 10.000,-.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Oppstartingen blir regnet fra det tidspunktet da alle dyrene det blir søkt om tilskudd for er kommet til driftsenheten.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Slaktegriser eller kviger som kalver kommer ikke inn under reglene for oppstarting av husdyrhold.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">For melkeku, storfe, melkegeit, ammeku, avlsgris og eggproduksjon kan det:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/7/punkt/1/" id="paragraf-4-ledd-7-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/7/punkt/1/ledd/1/" id="paragraf-4-ledd-7-punkt-1-ledd-1">ved oppstarting i januar eller i august tildeles fullt tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/7/punkt/2/" id="paragraf-4-ledd-7-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/7/punkt/2/ledd/1/" id="paragraf-4-ledd-7-punkt-2-ledd-1">ved oppstarting i februar/mars eller i september/oktober tildeles halvt tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/7/punkt/3/" id="paragraf-4-ledd-7-punkt-3"><span class="data-originalId">-</span><article class="legalP" data-absoluteaddress="/paragraf/4/ledd/7/punkt/3/ledd/1/" id="paragraf-4-ledd-7-punkt-3-ledd-1">ved oppstarting i april/mai eller i november tildeles kvart tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/7/punkt/4/" id="paragraf-4-ledd-7-punkt-4"><span class="data-originalId">-</span><article class="legalP" data-absoluteaddress="/paragraf/4/ledd/7/punkt/4/ledd/1/" id="paragraf-4-ledd-7-punkt-4-ledd-1">ved oppstart i juni, juli eller desember ikke tildeles tilskudd.</article></article></li></ul></article><article class="legalP" data-absoluteaddress="/paragraf/4/ledd/8/" id="paragraf-4-ledd-8">Satsene for tilskudd til husdyr pr. dyr og år skal divideres med 2.</article><article class="legalP" data-absoluteaddress="/paragraf/4/ledd/9/" id="paragraf-4-ledd-9">For vinterfôra sauer, ammegeiter, hester og kaniner kan det:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/9/punkt/1/" id="paragraf-4-ledd-9-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/9/punkt/1/ledd/1/" id="paragraf-4-ledd-9-punkt-1-ledd-1">ved oppstarting i januar/februar tildeles fullt tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/9/punkt/2/" id="paragraf-4-ledd-9-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/9/punkt/2/ledd/1/" id="paragraf-4-ledd-9-punkt-2-ledd-1">ved oppstarting i mars/april/mai/juni tildeles halvt tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/9/punkt/3/" id="paragraf-4-ledd-9-punkt-3"><span class="data-originalId">-</span><article class="legalP" data-absoluteaddress="/paragraf/4/ledd/9/punkt/3/ledd/1/" id="paragraf-4-ledd-9-punkt-3-ledd-1">ved oppstarting i juli/august/september/oktober tildeles kvart tilskudd etter dyretallet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/9/punkt/4/" id="paragraf-4-ledd-9-punkt-4"><span class="data-originalId">-</span><article class="legalP" data-absoluteaddress="/paragraf/4/ledd/9/punkt/4/ledd/1/" id="paragraf-4-ledd-9-punkt-4-ledd-1">ved oppstart i november/desember ikke tildeles tilskudd.</article></article></li></ul></article><article class="legalP" data-absoluteaddress="/paragraf/4/ledd/10/" id="paragraf-4-ledd-10">Satsene for tilskudd til husdyr pr. dyr og år nyttes.</article> <article class="defaultP" margin-top="true">4. <i>Nedslakting pålagt av veterinær myndighet</i></article><article class="legalP" data-absoluteaddress="/paragraf/4/ledd/11/" id="paragraf-4-ledd-11">Ved fullstendig nedslakting pålagt av veterinærmyndigheten med hjemmel i husdyrloven beregnes og utbetales tilskudd på grunnlag av dyretallet ved siste registreringstidspunkt før nedslakting. Det kan utbetales tilskudd på dette grunnlaget i inntil 3 år fra pålagt oppholdsperiode er over, maksimalt 6 år. Etter at pålagt oppholdsperiode er over, er det en forutsetning at det er startet opp igjen med samme husdyrproduksjon på driftsenheten som før nedslakting.</article><article class="legalP" data-absoluteaddress="/paragraf/4/ledd/12/" id="paragraf-4-ledd-12">Det samme gjelder ved utslakting som følge av restriksjoner pålagt av veterinærmyndigheten. Også brukere som inngår en frivillig nedslaktingsavtale med veterinærmyndigheten inngår i ordningen.</article></article><article class="legalArticle" data-lovdata-URL="LTI/forskrift/1999-07-01-784/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innsending og behandling av søknader</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om tilskudd til husdyr skal sendes inn to ganger i året, 20. januar og 20 august.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Tilskuddet blir utbetalt to ganger i året, med følgende unntak:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/2/punkt/1/" id="paragraf-5-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/2/punkt/1/ledd/1/" id="paragraf-5-ledd-2-punkt-1-ledd-1">Tilskudd for hester, kaniner, ammegeiter og sauer blir utbetalt én gang i året på grunnlag av søknad 20. januar.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/2/punkt/2/" id="paragraf-5-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/2/punkt/2/ledd/1/" id="paragraf-5-ledd-2-punkt-2-ledd-1">Tilskudd for slaktegriser blir utbetalt én gang i året på grunnlag av søknad 20. januar.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/2/punkt/3/" id="paragraf-5-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/2/punkt/3/ledd/1/" id="paragraf-5-ledd-2-punkt-3-ledd-1">Ved oppstarting av husdyrhold kan det sendes inn søknad utenom de tidspunktene som er nevnt ovenfor.</article></article></li></ul></article></article><article class="legalArticle" data-lovdata-URL="LTI/forskrift/1999-07-01-784/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften gjelder fra 1. juli 1999. Samtidig oppheves følgende forskrift:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">Forskrift av 2. juli 1998 nr. 692 om tilskudd til husdyr.</article></article></li></ul></article></article></main></body></html>