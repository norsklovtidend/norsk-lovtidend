<!DOCTYPE html><html lang="no"><head><title>Forskrift om endring i forskrift for fengselsvesenet (fengselsreglementet).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:35</dd><dt class="legacyID">Datokode</dt><dd class="legacyID">FOR-1999-07-06-796</dd><dt class="dokid">DokumentID</dt><dd class="dokid">LTI/forskrift/1999-07-06-796</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 17</dd><dt class="dateInForce">I kraft fra</dt><dd class="dateInForce">1999-07-06</dd><dt class="changesToDocuments">Endrer</dt><dd class="changesToDocuments"><ul><li>forskrift/1961-12-12-8944</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1958-12-12-7/§56</li></ul></dd><dt class="dateOfPublication">Kunngjort</dt><dd class="dateOfPublication">1999-08-11</dd><dt class="title">Tittel</dt><dd class="title">Forskrift om endring i forskrift for fengselsvesenet (fengselsreglementet).</dd><dt class="miscInformation">Annet om dokumentet</dt><dd class="miscInformation">Fastsatt av Fengselsstyret 6. juli 1999 med hjemmel i lov av 12. desember 1958 nr. 7 om fengselsvesenet § 56.</dd><dt class="refid">RefID</dt><dd class="refid">forskrift/1999-07-06-796</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for fengselsvesenet (fengselsreglementet).<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1999-07-06-796" id="dokument"><h1>Forskrift om endring i forskrift for fengselsvesenet (fengselsreglementet).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-07-06-796/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 12. desember 1961 nr. 8944 for fengselsvesenet (fengselsreglementet) gjøres følgende endringer:</article> <article class="defaultP" margin-top="true">§ 12-1 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Anstalt i fengselsvesenet ledes av direktør som Kongen utnevner, jf. §§ 21-2 og 21-3. Etter Justisdepartementets bestemmelse kan en direktør bestyre flere anstalter i et distrikt.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Avgjørelsene etter dette reglement treffes av direktøren hvis de ikke uttrykkelig er lagt til annen myndighet utenfor anstalten eller til annen tjenestemann ved anstalten.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Direktøren kan overlate til tjenestemenn ved anstalten å treffe avgjørelse i henhold til dette reglement så langt dette er naturlig eller hensiktsmessig. I de tilfelle hvor han har delegert sin myndighet, skal han holde seg underrettet om de beslutninger som blir truffet.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Direktøren kan ikke overlate til andre å treffe beslutningene etter følgende reglementsbestemmelser: §§ 33-2, 35-4 første ledd for så vidt angår refselser etter 35-2, pkt. b – d, 35-7 annet ledd, 36, 57-6, 59-9 tredje ledd, 61-7, 61-8, 61-9, 62-7 første og tredje ledd, 63-4, 63-5, 63-7, 64-5 annet ledd, 64-6, 65-2, 65-3, 72-12 og 88 annet ledd i.f.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Direktøren har alltid adgang til å forelegge en sak for Fengselsstyret til avgjørelse dersom saken volder særlig tvil.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Gjøremål som tilligger direktøren, og som ikke er omhandlet i dette reglement, fastsettes nærmere i instruks som Fengselsstyret gir.</article> <article class="defaultP" margin-top="true">§ 22-5 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Personer som skal holdes i varetekt eller for øvrig holdes i fengslig forvaring på annet grunnlag enn §§ 22-1 – 3, skal settes inn i krets- eller hjelpefengsel. Det nærmeste fengsel benyttes dersom ikke plassforholdene eller andre grunner gjør det nødvendig eller hensiktsmessig å benytte et annet. Unge innsatte skal settes inn i et fengsel som er nær vedkommendes hjemsted, med mindre slik plassering er umulig pga. plassmangel eller politiets etterforskning derved i vesentlig grad vanskeliggjøres.</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Varetektsfengslede skal ikke settes inn i Ullersmo landsfengsel eller Ila landsfengsel og sikringsanstalt. Dette gjelder likevel ikke når vedkommende ved ennå ikke rettskraftig dom er ilagt straff som etter § 22-12 fjerde ledd kvalifiserer til innsetting i landsfengsel, og straffen er på ett år eller mer. I slike tilfelle gis bestemmelsen i § 22-15 tilsvarende anvendelse. Uavhengig av det som er bestemt i de foregående punktum kan varetektsfengslede, etter direktørens bestemmelse, settes inn i Ullersmo landsfengsel eller Ila landsfengsel og sikringsanstalt når særlige grunner tilsier det.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Kvinnelige varetektsfengslede fra Oslo eller Akershus fylke settes inn i Bredtveit fengsel og sikringsanstalt. Tilsvarende gjelder for kvinnelige varetektsfengslede fra Østfold fylke når plassforholdene ved lokalfengslene tilsier det.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Varetektsopphold i hjelpefengslene bør ikke strekke seg ut over 30 dager. Blir oppholdet av lengre varighet, bør politiet sørge for at den fengslede blir overført til nærmeste kretsfengsel, hvis en slik overføring ikke er til vesentlig ulempe for etterforskingen eller saksbehandlingen, eller direktøren samtykker i fortsatt plassering i hjelpefengsel etter fengsledes begjæring.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">En varetektsfengslet som lider av en farlig smittsom sykdom eller annen sykdom som krever særskilt behandling, kan påtalemyndigheten søke lagt inn i sykeavdeling i de anstalter som har slik avdeling, hvis dette er praktisk av hensyn til transporten og saksbehandlingen. Henvendelse rettes til vedkommende direktør.</article> <article class="defaultP" margin-top="true">§ 57-6 skal lyde:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Innsatte kan gis tillatelse til å arbeide i selvstendig tjenesteforhold hos arbeidsgiver utenfor anstalten. Frigang til egen virksomhet kan ikke tillates. Frigang til undervisning utenfor anstalten kan tillates dersom passende undervisningstilbud ikke kan gis i anstalten.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Frigang bør foregå fra åpen anstalt eller frigangsavdeling. Bare unntaksvis kan frigang finne sted fra lukket avdeling.</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Frigang tillates ikke påbegynt før etter en sammenhengende frihetsberøvelse på minst 4 måneder. Innsatte som utholder fengselsstraff, må dessuten ha utholdt minst 1/3 av straffetiden. Fengselsstyret kan dispensere fra denne bestemmelse i særlige tilfelle.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Direktøren kan ikke tilstå frigang for lengre tidsrom enn 1 år. Dog kan direktøren tilstå frigang til undervisning i inntil 2 år, dersom undervisningen er ledd i en samlet utdanningsplan. Er det mer enn 1 år, henholdsvis 2 år, til den innsatte oppnår 2/3 straffetid, og direktøren mener at frigang bør innvilges, forelegges saken for Fengselsstyret til avgjørelse.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Uavhengig av det som er bestemt i det foregående ledd, skal søknader om frigang fra innsatte som er idømt straff av fengsel i mer enn 5 år eller sikring, forelegges for Fengselsstyret til avgjørelse dersom direktøren finner at frigang bør innvilges. Frigang kan likevel innvilges av direktøren når den innsatte ikke er idømt sikring og han av direktøren eller Fengselsstyret har fått samtykke til soning i åpen anstalt.</article> <article class="defaultP" margin-top="true">§ 59-1 skal lyde:</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Når særlige grunner tilsier det, kan en innsatt fremstilles utenfor anstalten, således for å besøke pårørende i forbindelse med viktige famileanliggender, for å få behandling hos lege eller tannlege, for å møte hos offentlig myndighet, for å konferere med arbeidsformidler, arbeidsgiver eller tilsynsfører m.v.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Fremstillinger til offentlig myndighet, lege m.v. skal på forhånd være avtalt, slik at unødig venting unngås. Antall fremstillinger skal begrenses til nødvendige gjøremål. Før beslutning om fremstilling treffes, skal sviktfaren nøye vurderes, og nødvendige forholdsregler tas. Fraværet fra anstalten må ikke vare lenger enn formålet tilsier.</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Fremstilling av innsatte kan ellers finne sted som ledd i et konkret rehabiliteringsopplegg, når sikkerhetsmessige hensyn gjør det ubetenkelig, og den innsatte anses særlig behandlingstrengende.</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Fremstilling til innsatte i andre fengsler skal ikke finne sted. Unntak kan gjøres dersom tungtveiende grunner foreligger.</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">Innsatte i anstalter kan bare delta i fellesaktiviteter utenfor anstalten når ansvarshavende for sikkerhetstjenesten i anstalten etter en vurdering i det enkelte tilfelle har funnet det forsvarlig. Slik fremstilling skal om nødvendig foregå under oppsyn av minimum to tjenestemenn, hvorav en tjenestemann bør være fra sikkerhetstjenesten.</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">Direktøren treffer beslutning om fremstilling. Dersom en innsatt som ikke har ordinær permisjonsklarering og som er idømt straff av fengsel i mer enn 5 år eller sikring, søker om å få delta i aktiviteter utenfor anstalten, skal søknaden forelegges Fengselsstyret til avgjørelse dersom direktøren finner at søknaden bør innvilges. Avgjørelse kan likevel treffes av direktøren når den innsatte av direktøren eller Fengselsstyret har fått samtykke til soning i åpen anstalt og han ikke er idømt sikring. Det kan overlates til den daglige leder å tilstå fremstilling etter generelle retningslinjer som fastsettes av direktøren.</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Om transport m.v. gjelder reglene i § 24.</article><article class="legalP" data-absoluteaddress="/kapittel/1/ledd/25/" id="kapittel-1-ledd-25">Fremstillingsreglene forutsettes praktisert noe mer lempelig i åpne anstalter og i kontraktsavdelinger (åpne og lukkede).</article> <article class="defaultP" margin-top="true">§ 59-4 skal lyde:</article><article class="legalP" data-absoluteaddress="/kapittel/1/ledd/26/" id="kapittel-1-ledd-26">Direktøren kan gi velferds- eller ordinær permisjon med et samlet permisjonsfravær i året på inntil 18 døgn, og inntil 30 døgn for innsatte som soner på kontrakt, mulig reisetid ikke medregnet. Fravær under 12 timer regnes i timer, fravær mellom 12 og 24 timer regnes som 1 døgn. Søknad om permisjon utover det antall dager direktøren kan gi, forelegges Fengselsstyret til avgjørelse, dersom direktøren finner at søknaden bør innvilges.</article><article class="legalP" data-absoluteaddress="/kapittel/1/ledd/27/" id="kapittel-1-ledd-27">Det kan overlates til den enkelte daglige leder å tilstå velferdspermisjon og ordinær permisjon når ikke saken på grunn av begrensningene nedenfor må forelegges Fengselsstyret.</article><article class="legalP" data-absoluteaddress="/kapittel/1/ledd/28/" id="kapittel-1-ledd-28">Permisjon etter direktørens beslutning kan bare gis etter en sammenhengende frihetsberøvelse på minst 4 måneder. Innsatte som utholder fengselsstraff, må dessuten ha utholdt minst 1/3 av straffetiden.</article><article class="legalP" data-absoluteaddress="/kapittel/1/ledd/29/" id="kapittel-1-ledd-29">Direktøren kan ikke innvilge permisjon til utlandet, men likevel avslå søknad om dette.</article><article class="legalP" data-absoluteaddress="/kapittel/1/ledd/30/" id="kapittel-1-ledd-30">Den enkelte permisjon bør i alminnelighet ikke overstige fem døgn, og antallet slike utganger pr. år bør ikke overstige seks. Kontraktsonere kan ha flere enn seks utganger pr. år.</article><article class="legalP" data-absoluteaddress="/kapittel/1/ledd/31/" id="kapittel-1-ledd-31">Når en innsatt som er idømt straff av fengsel i mer enn 5 år eller sikring, søker om første gangs ordinære permisjon, og direktøren finner at permisjon bør innvilges, forelegges saken for Fengselsstyret til avgjørelse. Det samme gjelder når en innsatt som nevnt søker velferdspermisjon eller første gangs korttidspermisjon og ennå ikke har hatt ordinær permisjon. Permisjon kan likevel innvilges av direktøren når innsatte ikke er idømt sikring og han av direktøren eller Fengselsstyret har fått samtykke til soning i åpen anstalt.</article><article class="legalP" data-absoluteaddress="/kapittel/1/ledd/32/" id="kapittel-1-ledd-32">Etter at ordinær permisjon har vært innvilget og er gjennomført uten anmerkning, kan direktøren gi den innsatte permisjon av noen timers varighet (korttidspermisjon) når det anses særlig begrunnet. Varigheten bør normalt ikke overstige fem timer, medregnet reisetid.</article><article class="legalP" data-absoluteaddress="/kapittel/1/ledd/33/" id="kapittel-1-ledd-33">For innsatte som ikke er idømt sikring, eller utholder straff som nevnt i sjette ledd, kan direktøren også før ordinær permisjonstid innvilge korttidspermisjon dersom det foreligger velferdsgrunner som ellers kan begrunne avbrudd i frihetsberøvelsen.</article><article class="legalP" data-absoluteaddress="/kapittel/1/ledd/34/" id="kapittel-1-ledd-34">Korttidspermisjon som nevnt i syvende og åttende ledd, regnes ikke med i det antallet permisjonsdøgn direktøren kan innvilge innsatte hvert år etter første ledd.</article><article class="legalP" data-absoluteaddress="/kapittel/1/ledd/35/" id="kapittel-1-ledd-35">Ellers skal søknader om permisjon før ordinær permisjonstid alltid forelegges Fengselsstyret til avgjørelse, dersom direktøren finner at søknaden bør innvilges.</article> <article class="defaultP" margin-top="true">§ 59-9 skal lyde:</article><article class="legalP" data-absoluteaddress="/kapittel/1/ledd/36/" id="kapittel-1-ledd-36">Frihetsberøvelsen kan avbrytes når det skjønnes påkrevd av hensyn til dokumenterte opplysninger om den innsattes eller hans nærmeste pårørendes helsetilstand eller når andre vektige grunner tilsier det.</article><article class="legalP" data-absoluteaddress="/kapittel/1/ledd/37/" id="kapittel-1-ledd-37">Tillatelse til kortvarig fravær fra anstalten skal i tilfelle gis i form av permisjon, såfremt vilkårene for dette er til stede, jf §§ 59-2 – 59-6, eventuelt i form av fremstilling, jf § 59-1.</article><article class="legalP" data-absoluteaddress="/kapittel/1/ledd/38/" id="kapittel-1-ledd-38">Når den innsatte er idømt straff av fengsel i mer enn 5 år eller sikring, forelegges avbruddsspørsmålet Fengselsstyret til avgjørelse dersom direktøren finner at avbrudd bør innvilges. For øvrig avgjøres avbruddsspørsmålet av direktøren etter nærmere regler gitt av Fengselsstyret. Uavhengig av det som er bestemt i første punktum kan avbrudd innvilges av direktøren når den innsatte ikke er idømt sikring og han av direktøren eller Fengselsstyret, har fått samtykke til soning i åpen anstalt.</article><article class="legalP" data-absoluteaddress="/kapittel/1/ledd/39/" id="kapittel-1-ledd-39">Direktøren kan innvilge avbrudd for inntil fire uker. Avbruddet kan, etter direktørens bestemmelse, forlenges med fire uker. Ved ytterligere forlengelse, forelegges saken for Fengselsstyret til avgjørelse. Likeledes avgjør Fengselsstyret hvorvidt det skal innvilges nytt avbrudd hvis innsatte søker om dette innen ett år etter at det har vært gitt avbrudd i åtte uker av direktøren.</article><article class="legalP" data-absoluteaddress="/kapittel/1/ledd/40/" id="kapittel-1-ledd-40">Overføres den innsatte fra anstalten til sykehus, kan det ikke treffes beslutning om avbrudd i annet tilfelle enn det som er nevnt i fengselsloven § 32 første ledd.</article><article class="legalP" data-absoluteaddress="/kapittel/1/ledd/41/" id="kapittel-1-ledd-41">Om avbruddet skal det sendes melding til den myndighet som har beordret innsetting.</article><article class="legalP" data-absoluteaddress="/kapittel/1/ledd/42/" id="kapittel-1-ledd-42">Ved utgang fra anstalten ved avbrudd får bestemmelsene om løslating anvendelse så langt det passer.</article><article class="legalP" data-absoluteaddress="/kapittel/1/ledd/43/" id="kapittel-1-ledd-43">Frihetsberøvelsen avbrytes, uten at det treffes særskilt beslutning om det, for den tid da den innsatte midlertidig skal utholde annen reaksjon, varetektsfengsling eller frihetsberøvelse som refselse etter § 35-2 pkt. e.</article> <article class="defaultP" margin-top="true">§ 64-9 skal lyde:</article><article class="legalP" data-absoluteaddress="/kapittel/1/ledd/44/" id="kapittel-1-ledd-44">Så sant lokale forhold ikke er til hinder, og det ikke er grunn til å tro at tillatelsen misbrukes, kan innsatte i lukkede anstalter gis anledning til å føre en telefonsamtale av inntil 20 minutters varighet 1 gang pr. uke, alternativt flere telefonsamtaler av til sammen 20 minutters varighet pr. uke. Telefonnummeret skal slås av en tjenestemann, som deretter setter samtalen over til et apparat uten nummerskive. Det skal være knyttet en tellerenhet til apparatet, slik at samtalens kostnad blir registrert.</article><article class="legalP" data-absoluteaddress="/kapittel/1/ledd/45/" id="kapittel-1-ledd-45">Direktøren kan dispensere fra bestemmelsen i første ledd første punktum om varigheten av telefonsamtalene, dersom det finnes ubetenkelig.</article><article class="legalP" data-absoluteaddress="/kapittel/1/ledd/46/" id="kapittel-1-ledd-46">Utgiftene ved telefonsamtalen skal belastes den innsattes arbeidspengekonto. For varetektsinnsatte og sikringsdømte som ikke oppebærer arbeidslønn eller dagpenger uten arbeid, kan utgiftene belastes privat pengekonto. Også utenlandske innsatte kan tillates å benytte penger fra privat pengekonto til dekning av utenriks telefonsamtaler med de nærmeste slektninger eller pårørende.</article><article class="legalP" data-absoluteaddress="/kapittel/1/ledd/47/" id="kapittel-1-ledd-47">I lukkede anstalter eller avdelinger skal de innsattes telefonsamtaler avlyttes, med de unntak som følger av bestemmelsene nedenfor. Alle parter skal underrettes før avlytting finner sted. Det kan gis pålegg om at samtalen blir ført på et språk som tjenestemannen behersker.</article><article class="legalP" data-absoluteaddress="/kapittel/1/ledd/48/" id="kapittel-1-ledd-48">Avlytting kan unnlates når slik kontroll ikke anses påkrevd av ordens- eller sikkerhetsmessige hensyn eller for å forebygge straffbart forhold.</article><article class="legalP" data-absoluteaddress="/kapittel/1/ledd/49/" id="kapittel-1-ledd-49">Telefonsamtaler fra åpne anstalter skal kun avlyttes når det anses påkrevd av sikkerhetsmessige hensyn eller for å forebygge straffbart forhold.</article><article class="legalP" data-absoluteaddress="/kapittel/1/ledd/50/" id="kapittel-1-ledd-50">Klientsamtaler med den innsattes forsvarer berøres ikke av bestemmelsene ovenfor om samtalens varighet og bruk av kontrolltiltak. Klientsamtaler med advokat ellers bør bare kontrolleres når særlige grunner taler for det. Det samme gjelder prosessfullmektig i sak for Europarådet og FNs menneskerettighetsorganer.</article><article class="legalP" data-absoluteaddress="/kapittel/1/ledd/51/" id="kapittel-1-ledd-51">En innsatt har rett til ukontrollert telefonering med Stortingets Ombudsmann for forvaltningen, samt Europarådet og FNs menneskerettighetsorganer.</article><article class="legalP" data-absoluteaddress="/kapittel/1/ledd/52/" id="kapittel-1-ledd-52">Telefonsamtaler av stor viktighet for den innsatte, og som har tilknytning til prestens, sosialkonsulentens eller attføringssekretærens yrkesutøvelse, kan i begrenset utstrekning tillates ført fra deres kontorer.</article> <article class="defaultP" margin-top="true">§ 65-7 skal lyde:</article><article class="legalP" data-absoluteaddress="/kapittel/1/ledd/53/" id="kapittel-1-ledd-53">Etter beslutning av fengselsdirektøren kan innsatte overføres til fortsatt straffullbyrdelse i hybelhus under Kriminalomsorg i frihet eller i egnet behandlingsinstitusjon. Er innsatte idømt straff av fengsel i mer enn 5 år eller sikring, forelegges saken for Fengselsstyret til avgjørelse dersom direktøren finner at overføring bør innvilges. Beslutning om overføring kan likevel treffes av direktøren når innsatte ikke er idømt sikring og han av direktøren eller Fengselsstyret har fått samtykke til soning i åpen anstalt.</article><article class="legalP" data-absoluteaddress="/kapittel/1/ledd/54/" id="kapittel-1-ledd-54">I særlige tilfelle kan det besluttes at en domfelt kan gis anledning til å utholde hele straffen i hybelhus under Kriminalomsorg i frihet eller behandlingsinstitusjon uten innsetting i anstalt.</article><article class="legalP" data-absoluteaddress="/kapittel/1/ledd/55/" id="kapittel-1-ledd-55">Saken skal forberedes av den politimester som har ansvar for fullbyrdelsen av dommen. Straffesakens dokumenter, domfeltes søknad, uttalelse fra den aktuelle institusjon og om mulig uttalelse fra lege eller sosialkontor vedrørende domfeltes behandlingsbehov, sendes til direktøren for det fengselsdistrikt hvor den domfelte ellers skulle ha fullbyrdet straffen. Hvis den domfelte har mottatt innkalling til straffullbyrdelse i et landsfengsel, sendes saksdokumentene til landsfengslets direktør.</article><article class="legalP" data-absoluteaddress="/kapittel/1/ledd/56/" id="kapittel-1-ledd-56">Fengselsdirektøren treffer avgjørelse i saken, dog med de begrensninger som følger av første ledd.</article><article class="legalP" data-absoluteaddress="/kapittel/1/ledd/57/" id="kapittel-1-ledd-57">Den domfelte skal registreres for straffullbyrdelse i vedkommende fengselsdistrikt. Ved eventuell tilbakeføring til fengsel skal domfelte mottas i en av vedkommende fengselsdistrikts anstalter.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-07-06-796/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article></section></main></body></html>