<!DOCTYPE html><html lang="no"><head><title>Forskrift om årsregnskap m.m. for inkassovirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:10</dd><dt class="legacyID">Datokode</dt><dd class="legacyID">FOR-1999-05-28-655</dd><dt class="dokid">DokumentID</dt><dd class="dokid">LTI/forskrift/1999-05-28-655</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 12</dd><dt class="dateInForce">I kraft fra</dt><dd class="dateInForce">1999-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-11-04-997</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1998-07-17-56/§9-1</li></ul></dd><dt class="dateOfPublication">Kunngjort</dt><dd class="dateOfPublication">1999-07-09</dd><dt class="title">Tittel</dt><dd class="title">Forskrift om årsregnskap m.m. for inkassovirksomhet.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 28. mai 1999 med hjemmel i lov av 17. juli 1998 nr. 56 om årsregnskap m.v. (regnskapsloven) § 9-1 tredje ledd.</dd><dt class="refid">RefID</dt><dd class="refid">forskrift/1999-05-28-655</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om årsregnskap m.m. for inkassovirksomhet.<ul class="tocSubUl"><li>Kapittel 1 Alminnelige bestemmelser<ul class="tocSubUl"><li>§ 1-1. Forskriftens virkeområde</li><li>§ 1-2. Definisjon av inkassosaker</li></ul></li><li>Kapittel 2 Vurderingsregler<ul class="tocSubUl"><li>§ 2-1. Prinsipper for resultatføring av inntekter fra inkassosaker</li><li>§ 2-2. Kostnadsføring av tap</li><li>§ 2-3. Beregning av opptjent inntekt fra inkassosak</li></ul></li><li>Kapittel 3 Resultatregnskap og balanse<ul class="tocSubUl"><li>§ 3-1. Inntekter fra inkassosaker</li><li>§ 3-2. Opptjente, ikke fakturerte inntekter</li><li>§ 3-3. Mottatte, ikke opptjente inntekter</li><li>§ 3-4. Klientmidler</li><li>§ 3-5. Utlegg</li></ul></li><li>Kapittel 4 Noteopplysninger<ul class="tocSubUl"><li>§ 4-1. Regnskapsprinsipper</li><li>§ 4-2. Avsetninger til tap</li><li>§ 4-3. Klientmidler</li></ul></li><li>Kapittel 5 Ikrafttredelse<ul class="tocSubUl"><li>§ 5-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1999-05-28-655" id="dokument"><h1>Forskrift om årsregnskap m.m. for inkassovirksomhet.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-05-28-655/KAPITTEL_1" data-partID="k1"><h2>Kapittel 1 Alminnelige bestemmelser</h2><article class="legalArticle" data-lovdata-URL="LTI/forskrift/1999-05-28-655/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Forskriftens virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gjelder for personer og foretak som driver inkassovirksomhet etter inkassoloven § 4 første ledd, jf. § 2 første ledd.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Regnskapsloven § 4-1 annet ledd kommer ikke til anvendelse for inkassosaker.</article></article><article class="legalArticle" data-lovdata-URL="LTI/forskrift/1999-05-28-655/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjon av inkassosaker</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med inkassosaker menes oppdrag om inndrivning av forfalte pengekrav for andre.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-05-28-655/KAPITTEL_2" data-partID="k2"><h2>Kapittel 2 Vurderingsregler</h2><article class="legalArticle" data-lovdata-URL="LTI/forskrift/1999-05-28-655/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Prinsipper for resultatføring av inntekter fra inkassosaker</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Inntekter fra inkassosaker skal resultatføres ved løpende avregning (i takt med fremdriften). Dersom utfallet av inkassosaken ikke kan fastslås med rimelig grad av sikkerhet, skal inntektsføringen være løpende avregning uten fortjeneste.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Opptjent fortjeneste tas til inntekt når det foreligger:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/1/ledd/2/punkt/1/" id="kapittel-2-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/1/ledd/2/punkt/1/ledd/1/" id="kapittel-2-paragraf-1-ledd-2-punkt-1-ledd-1">Pålitelig estimat for de totale inntektene fra inkassosaken.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/1/ledd/2/punkt/2/" id="kapittel-2-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/1/ledd/2/punkt/2/ledd/1/" id="kapittel-2-paragraf-1-ledd-2-punkt-2-ledd-1">Pålitelig estimat for de kostnader som gjenstår for å fullføre inkassosaken og fullføringsgraden som er oppnådd på balansedagen.</article></article></li></ul></article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Vurdering av inntekter fra inkassosaker kan foretas på gruppebasis for grupper av ensartede saker.</article></article><article class="legalArticle" data-lovdata-URL="LTI/forskrift/1999-05-28-655/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Kostnadsføring av tap</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Dersom inkassosaker forventes å gi tap, skal hele det forventede tapet kostnadsføres.</article></article><article class="legalArticle" data-lovdata-URL="LTI/forskrift/1999-05-28-655/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Beregning av opptjent inntekt fra inkassosak</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Opptjent inntekt fra inkassosak beregnes som estimert total inntekt fra inkassosaken multiplisert med fullføringsgraden. Opptjent inntekt i regnskapsperioden skal utgjøre opptjent inntekt på balansedagen fratrukket opptjent inntekt rapportert i tidligere perioder.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Ved gruppevurdering av opptjent inntekt på inkassosaker, skal det tas hensyn til risikoen for at saker ikke løses.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-05-28-655/KAPITTEL_3" data-partID="k3"><h2>Kapittel 3 Resultatregnskap og balanse</h2><article class="legalArticle" data-lovdata-URL="LTI/forskrift/1999-05-28-655/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Inntekter fra inkassosaker</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Inntekter fra inkassosaker i regnskapsperioden skal i resultatregnskapet presenteres på egen linje under salgsinntekter.</article></article><article class="legalArticle" data-lovdata-URL="LTI/forskrift/1999-05-28-655/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Opptjente, ikke fakturerte inntekter</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Opptjente, ikke fakturerte inntekter fra inkassosaker, skal i balansen presenteres på egen linje under kundefordringer som opptjente, ikke fakturerte inkassoinntekter.</article></article><article class="legalArticle" data-lovdata-URL="LTI/forskrift/1999-05-28-655/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Mottatte, ikke opptjente inntekter</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dersom mottatt betaling fra inkassosaken overstiger opptjent inntekt fra inkassosaken, skal det overskytende presenteres i balansen på egen linje som mottatte, ikke opptjente inkassoinntekter under kortsiktig gjeld.</article></article><article class="legalArticle" data-lovdata-URL="LTI/forskrift/1999-05-28-655/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Klientmidler</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Midler som oppbevares av inkassoforetaket, men som tilhører klientene (klientmidler) skal ikke regnskapsføres i inkassoforetakets balanse.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Dersom midler innestående på konto for klientmidler overstiger klientansvaret (klientgjelden) er det overskytende foretakets eiendel og skal regnskapsføres i inkassoforetakets balanse.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Dersom klientmidlene ikke fullt ut dekker klientansvaret er underdekningen foretakets gjeld til klienten og skal regnskapsføres som kortsiktig gjeld i inkassoforetakets balanse.</article></article><article class="legalArticle" data-lovdata-URL="LTI/forskrift/1999-05-28-655/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Utlegg</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Utlegg som inkassovirksomheten har på vegne av oppdragsgiver, skal presenteres på egen linje under andre fordringer.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-05-28-655/KAPITTEL_4" data-partID="k4"><h2>Kapittel 4 Noteopplysninger</h2><article class="legalArticle" data-lovdata-URL="LTI/forskrift/1999-05-28-655/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Regnskapsprinsipper</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det skal opplyses om hovedprinsipper for inntektsføring av inkassosaker, herunder prinsippene for beregning av opptjent fortjeneste, fullføringsgraden og grunnlaget for gruppevurdering.</article></article><article class="legalArticle" data-lovdata-URL="LTI/forskrift/1999-05-28-655/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Avsetninger til tap</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Det skal opplyses om avsetninger til tap fordelt på de enkelte poster i balansen.</article></article><article class="legalArticle" data-lovdata-URL="LTI/forskrift/1999-05-28-655/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>. <span class="legalArticleTitle">Klientmidler</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Det skal opplyses om hvor mye foretaket oppbevarer av midler som tilhører klientene (klientmidler), samt om størrelsen på foretakets klientansvar (klientgjeld).</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Dersom klientmidlene ikke fullt ut dekker klientansvaret skal underdekningen forklares. Tilsvarende gjelder dersom midler innestående på konto for klientmidler overstiger klientansvaret.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-05-28-655/KAPITTEL_5" data-partID="k5"><h2>Kapittel 5 Ikrafttredelse</h2><article class="legalArticle" data-lovdata-URL="LTI/forskrift/1999-05-28-655/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Denne forskrift trer i kraft 1. juli 1999. Fra samme tidspunkt oppheves forskrift 4. november 1994 nr. 997 om inkassovirksomheters inntektsføring av inkassosaker under utførelse m.v.</article></article></section></main></body></html>