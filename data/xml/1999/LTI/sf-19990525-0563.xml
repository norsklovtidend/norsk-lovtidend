<!DOCTYPE html><html lang="no"><head><title>Forskrift om endring i forskrift om formidling av landsdekkende postsendinger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:04</dd><dt class="legacyID">Datokode</dt><dd class="legacyID">FOR-1999-05-25-563</dd><dt class="dokid">DokumentID</dt><dd class="dokid">LTI/forskrift/1999-05-25-563</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 11</dd><dt class="dateInForce">I kraft fra</dt><dd class="dateInForce">1999-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-07-01-658</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-73/§3</li><li>lov/1996-11-29-73/§4</li><li>lov/1996-11-29-73/§6</li><li>lov/1996-11-29-73/§8</li><li>lov/1996-11-29-73/§22</li></ul></dd><dt class="dateOfPublication">Kunngjort</dt><dd class="dateOfPublication">1999-07-07</dd><dt class="title">Tittel</dt><dd class="title">Forskrift om endring i forskrift om formidling av landsdekkende postsendinger.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 25. mai 1999 med hjemmel i lov av 29. november 1996 nr. 73 om formidling av landsdekkende postsendinger (postloven) § 3, § 4, § 6, § 8 og § 22, jf. EØS-avtalen vedlegg XI nr. 5d (Europaparlaments- og Rdir. 97/67/EF).</dd><dt class="refid">RefID</dt><dd class="refid">forskrift/1999-05-25-563</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om formidling av landsdekkende postsendinger.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1999-05-25-563" id="dokument"><h1>Forskrift om endring i forskrift om formidling av landsdekkende postsendinger.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-05-25-563/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 1. juli 1997 nr. 658 om formidling av landsdekkende postsendinger gjøres følgende endringer:</article> <article class="defaultP" margin-top="true">I hjemmelsfeltet skal tilføyes:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">jf. EØS-avtalen vedlegg XI nr. 5d (Europaparlaments- og Rdir. 97/67/EF).</article> <article class="defaultP" margin-top="true">§ 2 skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">I forskriften her forstås med:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/3/punkt/1/" id="kapittel-1-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/3/punkt/1/ledd/1/" id="kapittel-1-ledd-3-punkt-1-ledd-1"><i>landsdekkende postsending</i>: brevpost inntil 2 kg, aviser og blad i abonnement inntil 2 kg eller lettgods inntil 20 kg, som formidles landsdekkende eller i et geografisk begrenset område. Både nasjonal og internasjonal post omfattes;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/3/punkt/2/" id="kapittel-1-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/3/punkt/2/ledd/1/" id="kapittel-1-ledd-3-punkt-2-ledd-1"><i>adressert postsending</i>: mottakers navn og eventuell leveringsadresse er påført postsendingen. Sending som kun har mottakers navn og som utleveres i henhold til adresseliste er også adressert;</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/3/punkt/3/" id="kapittel-1-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/3/punkt/3/ledd/1/" id="kapittel-1-ledd-3-punkt-3-ledd-1"><i>postoperatør</i>: enhver som i ervervsvirksomhet, varig, leilighetsvis eller som engangstilfelle formidler landsdekkende postsendinger;</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/3/punkt/4/" id="kapittel-1-ledd-3-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/3/punkt/4/ledd/1/" id="kapittel-1-ledd-3-punkt-4-ledd-1"><i>formidling</i>: innsamling, sortering, transport og/eller utlevering av landsdekkende postsendinger;</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/3/punkt/5/" id="kapittel-1-ledd-3-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/3/punkt/5/ledd/1/" id="kapittel-1-ledd-3-punkt-5-ledd-1"><i>regelmessig formidling</i>: formidling som skjer f.eks. daglig, ukentlig eller månedlig gjennom en etablert budtjeneste eller liknende;</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/3/punkt/6/" id="kapittel-1-ledd-3-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/3/punkt/6/ledd/1/" id="kapittel-1-ledd-3-punkt-6-ledd-1"><i>lukket adressert brevpost</i>: sending som er lukket slik at det er nødvendig å gjøre vold på omslaget for å komme til innholdet. Likeledes er adressert brevpost som er lagt i gjennomsiktig omslag å anse som lukket;</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/ledd/3/punkt/7/" id="kapittel-1-ledd-3-punkt-7"><span class="data-originalId">g)</span><article class="legalP" data-absoluteaddress="/kapittel/1/ledd/3/punkt/7/ledd/1/" id="kapittel-1-ledd-3-punkt-7-ledd-1"><i>ubesørgelig postsending</i>: postsending hvor postoperatør ikke finner frem til mottaker eller avsender. En postsending er også ubesørgelig når verken mottaker eller avsender vil motta sendingen;</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/ledd/3/punkt/8/" id="kapittel-1-ledd-3-punkt-8"><span class="data-originalId">h)</span><article class="legalP" data-absoluteaddress="/kapittel/1/ledd/3/punkt/8/ledd/1/" id="kapittel-1-ledd-3-punkt-8-ledd-1"><i>registrert postsending</i>: postsending som det gis kvittering for ved innlevering og som utleveres mot kvittering.</article></article></li></ul></article> <article class="defaultP" margin-top="true">§ 3 skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Statens postselskap har enerett til regelmessig å formidle mot vederlag lukket, adressert, innenriks brevpost med vekt inntil 350 gram, til å formidle i Norge tilsvarende sendinger fra utlandet og til å formidle tilsvarende sendinger fra Norge til utlandet. Eneretten omfatter bare brevpost med pris inntil 5 ganger grunntaksten for et innenriks prioritert brev innenfor første vektklasse (20 gram). Eneretten omfatter ikke formidling av bøker, kataloger, aviser og blad, selv om disse sendes i lukket og adressert form.</article> <article class="defaultP" margin-top="true">§ 5 skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Regelmessig formidling mot vederlag av landsdekkende postsendinger som kommer inn under enerettsområdet, jf. § 3, kan bare utføres av postoperatør med konsesjon.</article> <article class="defaultP" margin-top="true">§ 6 skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Det kan knyttes vilkår til konsesjon. Slike vilkår kan bl.a. gjelde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">plikt til landsdekkende formidling av postsendinger</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">service og kvalitet</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/6/punkt/3/" id="kapittel-1-ledd-6-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/6/punkt/3/ledd/1/" id="kapittel-1-ledd-6-punkt-3-ledd-1">postnett</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/6/punkt/4/" id="kapittel-1-ledd-6-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/6/punkt/4/ledd/1/" id="kapittel-1-ledd-6-punkt-4-ledd-1">kriterier for takstberegninger</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/6/punkt/5/" id="kapittel-1-ledd-6-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/6/punkt/5/ledd/1/" id="kapittel-1-ledd-6-punkt-5-ledd-1">informasjon til publikum om takster m.m.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/6/punkt/6/" id="kapittel-1-ledd-6-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/6/punkt/6/ledd/1/" id="kapittel-1-ledd-6-punkt-6-ledd-1">fremsending av blindeskrift m.m.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/ledd/6/punkt/7/" id="kapittel-1-ledd-6-punkt-7"><span class="data-originalId">g)</span><article class="legalP" data-absoluteaddress="/kapittel/1/ledd/6/punkt/7/ledd/1/" id="kapittel-1-ledd-6-punkt-7-ledd-1">beredskapsoppgaver.</article></article></li></ul></article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Ved tildeling av konsesjon og fastsettelse av vilkår skal konsesjonsmyndighetene sikre at det foreligger tilbud om landsdekkende formidling av postsendinger til allmennheten til priser som står i forhold til kostnadene. Det skal være geografisk enhetsporto for tjenester som kommer inn under enerettsområdet. Tilbudet skal minst omfatte:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/7/punkt/1/" id="kapittel-1-ledd-7-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/7/punkt/1/ledd/1/" id="kapittel-1-ledd-7-punkt-1-ledd-1">én innsamling av postsendinger pr. virkedag;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/7/punkt/2/" id="kapittel-1-ledd-7-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/7/punkt/2/ledd/1/" id="kapittel-1-ledd-7-punkt-2-ledd-1">én utlevering av postsendinger pr. virkedag til alle fysiske og juridiske personers bosted eller fysiske adresse eller i særlige tilfeller til egnede innretninger og</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/7/punkt/3/" id="kapittel-1-ledd-7-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/7/punkt/3/ledd/1/" id="kapittel-1-ledd-7-punkt-3-ledd-1">tilbud om fremsending av rekommandert postsending og verdipostsending.</article></article></li></ul></article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Det kan gjøres unntak fra kravene i dette ledd ved ekstraordinære omstendigheter eller særlige geografiske forhold.</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Vilkårene i en konsesjon kan endres:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/9/punkt/1/" id="kapittel-1-ledd-9-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/9/punkt/1/ledd/1/" id="kapittel-1-ledd-9-punkt-1-ledd-1">når en internasjonal overenskomst som Norge er tilsluttet gir grunnlag for det;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/9/punkt/2/" id="kapittel-1-ledd-9-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/9/punkt/2/ledd/1/" id="kapittel-1-ledd-9-punkt-2-ledd-1">når det er tatt forbehold i konsesjonen, eller</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/9/punkt/3/" id="kapittel-1-ledd-9-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/9/punkt/3/ledd/1/" id="kapittel-1-ledd-9-punkt-3-ledd-1">det for øvrig følger av alminnelige omgjøringsregler.</article></article></li></ul></article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Det kan knyttes individuelle vilkår til den enkelte konsesjon. En konsesjon kan gjøres tidsbegrenset. Den kan ikke overdras.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Samferdselsdepartementet kan fastsette utfyllende bestemmelser til forskriften her i form av generelle konsesjonsvilkår.</article> <article class="defaultP" margin-top="true">§ 10 skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Samferdselsdepartementet skal godkjenne statens postselskaps portotakster for prioriterte brev innenlands innenfor enerettsområdet, jf. § 3.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Statens postselskap skal overfor Samferdselsdepartementet legge frem nødvendig dokumentasjon av beregningsgrunnlaget for foreslåtte portotakster, jf. første ledd ovenfor.</article> <article class="defaultP" margin-top="true">§ 14 skal lyde:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Postoperatør plikter å betale erstatning for uregistrert postsending som er skadet, bortkommet eller forsinket, dersom dette skyldes grov uaktsomhet.</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Postoperatør plikter å betale erstatning for registrert postsending som er skadet, bortkommet eller forsinket. Ved forsinkelse av registrert postsending plikter postoperatøren bare å yte erstatning dersom forsinkelsen skyldes grov uaktsomhet. Kravet om grov uaktsomhet gjelder ikke i de tilfeller der det er betalt et særlig vederlag for at postsendingen skal komme raskt frem eller for særskilt avtalt leveringstidspunkt/-periode.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Postoperatør er likevel ikke erstatningspliktig dersom skaden, tapet eller forsinkelsen skyldes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/16/punkt/1/" id="kapittel-1-ledd-16-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/16/punkt/1/ledd/1/" id="kapittel-1-ledd-16-punkt-1-ledd-1">feil eller forsømmelse fra den skadelidtes side;</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/16/punkt/2/" id="kapittel-1-ledd-16-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/16/punkt/2/ledd/1/" id="kapittel-1-ledd-16-punkt-2-ledd-1">postsendingens beskaffenhet;</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/16/punkt/3/" id="kapittel-1-ledd-16-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/16/punkt/3/ledd/1/" id="kapittel-1-ledd-16-punkt-3-ledd-1">manglende eller mangelfull emballering eller</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/16/punkt/4/" id="kapittel-1-ledd-16-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/16/punkt/4/ledd/1/" id="kapittel-1-ledd-16-punkt-4-ledd-1">forhold som postoperatøren ikke kunne unngå og hvis følger virksomheten ikke kunne avverge.</article></article></li></ul></article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Postoperatør kan betale erstatning utover det som følger av denne bestemmelsen i henhold til leveringsvilkår denne tilbyr.</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Postoperatør skal informere kundene om ansvarsbetingelsene og sine leveringsvilkår på en hensiktsmessig måte slik at informasjonen er lett tilgjengelig for allmennheten.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Post- og teletilsynet kan fastsette nærmere bestemmelser om erstatningsberegningen, herunder fastsette beløpsgrenser for erstatningsansvaret. Avsender skal ha rett til å inngå avtale om ansvar for følgeskader mot betaling av et nærmere avtalt tilleggsgebyr.</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Dersom postsendinger til eller fra utlandet blir skadet, tapt eller forsinket under postoperatørens varetekt i Norge, skal det betales erstatning tilsvarende innenriks postsending dersom dette gir høyere erstatning enn de fastsatte beløpsgrenser, jf. forrige ledd.</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Krav om erstatning etter denne forskrift foreldes etter ett år, regnet fra dagen etter at postsendingen er innlevert til postoperatøren.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-05-25-563/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. juni 1999.</article></section></main></body></html>