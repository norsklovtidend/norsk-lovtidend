<!DOCTYPE html><html lang="no"><head><title>Forskrift om bruk og vedlikehold av elektromedisinsk utstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:07</dd><dt class="legacyID">Datokode</dt><dd class="legacyID">FOR-1999-08-20-955</dd><dt class="dokid">DokumentID</dt><dd class="dokid">LTI/forskrift/1999-08-20-955</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 19</dd><dt class="dateInForce">I kraft fra</dt><dd class="dateInForce">2000-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-12-20-1430</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4/§10</li></ul></dd><dt class="dateOfPublication">Kunngjort</dt><dd class="dateOfPublication">1999-09-24</dd><dt class="title">Tittel</dt><dd class="title">Forskrift om bruk og vedlikehold av elektromedisinsk utstyr.</dd><dt class="miscInformation">Annet om dokumentet</dt><dd class="miscInformation">Fastsatt av Produkt- og Elektrisitetstilsynet 20. august 1999 med hjemmel i lov av 24. mai 1929 nr. 4 om tilsyn med elektriske anlegg og elektrisk utstyr § 10.</dd><dt class="refid">RefID</dt><dd class="refid">forskrift/1999-08-20-955</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bruk og vedlikehold av elektromedisinsk utstyr.<ul class="tocSubUl"><li>Forord</li><li>Kapittel I. Innledende bestemmelser<ul class="tocSubUl"><li>§ 1. Formålet</li><li>§ 2. Virkeområde</li><li>§ 3. Definisjoner</li><li>§ 4. Tvangsmidler</li><li>§ 5. Straffebestemmelse</li><li>§ 6. Ikrafttredelse, opphevelse av andre forskrifter</li></ul></li><li>Kapittel II. Alminnelige bestemmelser<ul class="tocSubUl"><li>§ 7. Tilsyn</li><li>§ 8. Klageadgang</li><li>§ 9. Ansvar – Hvem forskriften gjelder for</li><li>§ 10. Dispensasjon</li></ul></li><li>Kapittel III. Bruk og vedlikehold<ul class="tocSubUl"><li>§ 11. Anskaffelse</li><li>§ 12. Bruk av egenutviklet utstyr</li><li>§ 13. Opplæring</li><li>§ 14. Plassering og tilkobling</li><li>§ 15. Vedlikehold</li><li>§ 16. Registrering av vedlikeholdsaktiviteter</li><li>§ 17. Restriksjon i tilgjengelighet. Kassasjon</li><li>§ 18. Melding av ulykker/uhell</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1999-08-20-955" id="dokument"><h1>Forskrift om bruk og vedlikehold av elektromedisinsk utstyr.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-08-20-955/KAPITTEL_1" data-partID="k1"><h2>Forord</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Forskriften er fastsatt med hjemmel i lov 24. mai 1929 nr. 4 om tilsyn med elektriske anlegg og elektrisk utstyr. Formålet med forskriften er å sikre at elektromedisinsk utstyr til enhver tid tilfredsstiller gjeldende sikkerhetskrav ved at det vedlikeholdes og at det brukes forsvarlig og i samsvar med sitt formål.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Forskriften erstatter forskrifter for elektriske bygningsinstallasjoner m.m. (feb) av 20. desember 1989 § 810 Elektromedisinsk utstyr<sup class="footnotereference" data-footnotereferencevalue="1" data-unique-footnote-counter="1">1</sup> og trer i kraft fra 1. januar 2000.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">De sikkerhetskravene som forskriften viser til, er i praksis det som er nedfelt i de harmoniserte standardene som f.eks. EN 60601- og EN 61010-serien og andre standarder med tilsvarende sikkerhetsmessig gyldighetsområde. Disse standardene angir de tekniske forutsetningene som direktivene fastsetter for at utstyret skal være sikkert med hensyn til utførelse, installasjon og den rent tekniske bruk av utstyret. Det er ikke denne forskriftens intensjon å regulere de medisinske vurderinger som når og i hvilke sammenhenger utstyr skal brukes.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Forskriften er rettet mot virksomheter, som f.eks. helseinstitusjoner som sykehus, pleie- og sykehjem, klinikker, legekontorer, tannlegekontorer, veterinærpraksis o.l. Som virksomhet regnes også de som stiller tekniske hjelpemidler til disposisjon for bruk i hjemmet, så som hjelpemiddelsentraler og kommuner.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Forskriften er en funksjonell forskrift tilpasset forskrift om systematisk helse-, miljø- og sikkerhetsarbeid i virksomheter (internkontrollforskriften).</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Det er de enkelte virksomhetene som omfattes av forskriften sitt ansvar å innføre og utøve internkontroll for å oppfylle forskriftens krav. Internkontrollen skal være basert på vurdering av risiko som er forbundet med virksomheten som sådan eller bruk av det enkelte utstyr.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke tidligere kunngjort i Norsk Lovtidend.</article></footer></section><section class="section" data-name="kapI" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-08-20-955/KAPITTEL_2" data-partID="k2"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1999-08-20-955/§1" data-name="§1" data-partID="§1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formålet</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Formålet med forskriften er å sikre at elektromedisinsk utstyr til enhver tid tilfredsstiller gjeldende sikkerhetskrav og at det brukes forsvarlig og i samsvar med sitt formål.</article></article><article class="legalArticle" data-lovdata-URL="LTI/forskrift/1999-08-20-955/§2" data-name="§2" data-partID="§2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Forskriften omfatter offentlige og private virksomheter som bruker elektromedisinsk utstyr, tilbehør og systemløsninger.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Forskriften gjelder også for virksomheter som stiller elektromedisinsk utstyr til disposisjon for privatpersoner i private hjem.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Forskriften gjelder uten hensyn til om det elektromedisinske utstyret er kjøpt, leiet, lånt eller skaffet til veie på annen måte.</article></article><article class="legalArticle" data-lovdata-URL="LTI/forskrift/1999-08-20-955/§3" data-name="§3" data-partID="§3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="defaultP"><i>gjeldende sikkerhetskrav:</i> Krav fastsatt i forskrifter som bl.a. regulerer utførelse, omsetting med mer.</article><article class="defaultP"><i>elektromedisinsk utstyr:</i> Ethvert medisinsk utstyr, inkludert systemløsninger, beregnet for mennesker eller dyr og som for å fungere er avhengig av en elektrisk energikilde samt nødvendig tilbehør til slikt utstyr.</article><article class="defaultP"><i>medisinsk utstyr:</i> Ethvert instrument, apparat, utstyr, materiale eller enhver annen gjenstand som brukes alene eller i kombinasjon, herunder den programvare som er nødvendig for at utstyret skal fungere som tiltenkt av produsenten og som er ment å skulle brukes på mennesker med sikte på:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/1/" id="kapittel-2-paragraf-3-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/1/ledd/1/" id="kapittel-2-paragraf-3-punkt-1-ledd-1">diagnostisering, forebygging, overvåkning, behandling eller lindring av sykdom,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/2/" id="kapittel-2-paragraf-3-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/2/ledd/1/" id="kapittel-2-paragraf-3-punkt-2-ledd-1">diagnostisering, kontroll, behandling, lindring eller kompensasjon for skade eller handikap,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/3/" id="kapittel-2-paragraf-3-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/3/ledd/1/" id="kapittel-2-paragraf-3-punkt-3-ledd-1">undersøkelse, utskifting eller endring av anatomien eller av en fysiologisk prosess,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/4/" id="kapittel-2-paragraf-3-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/4/ledd/1/" id="kapittel-2-paragraf-3-punkt-4-ledd-1">svangerskapsforebygging<br />og der den ønskede hovedvirkning i eller på menneskekroppen ikke framkalles ved farmakologisk eller immunologisk virkning eller ved å påvirke stoffskiftet, men der slike effekter kan bidra til dets funksjon.</article></article></li></ul></article><article class="defaultP"><i>aktivt implanterbart medisinsk utstyr:</i> Ethvert medisinsk utstyr som er bestemt til helt eller delvis å bli implantert varig i menneskekroppen ved et kirurgisk eller medisinsk inngrep eller i en naturlig kroppsåpning ved et medisinsk inngrep.</article><article class="defaultP"><i>in vitro-diagnostisk medisinsk utstyr:</i> Ethvert medisinsk utstyr som er en reagens, et reaktivt produkt, kit, instrument, apparat eller system brukt alene eller i kombinasjon, som brukes i forbindelse med in vitro-undersøkelse av prøver fra menneskekroppen for det formål å skaffe opplysninger om fysiologiske tilstander, helsetilstander eller sykdommer, eller medfødte anomalier.</article><article class="defaultP"><i>tilbehør:</i> Enhver gjenstand som ikke er et utstyr, men som av produsenten er særskilt beregnet på å brukes sammen med et elektromedisinsk utstyr slik at dette kan brukes slik produsenten har ment.</article><article class="defaultP"><i>helseinstitusjoner:</i> Sykehus og andre institusjoner som pleie- og sykehjem, klinikker, legekontorer, tannlegekontorer, klinisk kjemiske laboratorier, veterinærpraksis og lignende.</article><article class="defaultP"><i>systemløsninger:</i><ul class="defaultList"><li><article class="listArticle" data-absoluteaddress="/kapittel/2/paragraf/3/punkt/5/" id="kapittel-2-paragraf-3-punkt-5"><article class="legalP" data-absoluteaddress="/kapittel/2/paragraf/3/punkt/5/ledd/1/" id="kapittel-2-paragraf-3-punkt-5-ledd-1">Enten</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/6/" id="kapittel-2-paragraf-3-punkt-6"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/6/ledd/1/" id="kapittel-2-paragraf-3-punkt-6-ledd-1">utstyr som kombineres for å utgjøre en funksjonell enhet. Disse kan bestå av<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/6/ledd/1/punkt/1/" id="kapittel-2-paragraf-3-punkt-6-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/6/ledd/1/punkt/1/ledd/1/" id="kapittel-2-paragraf-3-punkt-6-ledd-1-punkt-1-ledd-1">to eller flere elektromedisinske utstyr</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/6/ledd/1/punkt/2/" id="kapittel-2-paragraf-3-punkt-6-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/6/ledd/1/punkt/2/ledd/1/" id="kapittel-2-paragraf-3-punkt-6-ledd-1-punkt-2-ledd-1">elektromedisinsk utstyr og elektrisk utstyr som opprinnelig ikke er ment brukt som elektromedisinsk utstyr (f.eks. PC, videospillere, videokamera)</article></article></li></ul>eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/3/punkt/7/" id="kapittel-2-paragraf-3-punkt-7"><span class="data-originalId">-</span><article class="legalP" data-absoluteaddress="/kapittel/2/paragraf/3/punkt/7/ledd/1/" id="kapittel-2-paragraf-3-punkt-7-ledd-1">elektromedisinsk utstyr som av praktiske årsaker plasseres sammen i stativ eller kabinett (rack), på trillebord og lignende<br />eller kombinasjoner av disse.</article></article></li></ul></article></article><article class="legalArticle" data-lovdata-URL="LTI/forskrift/1999-08-20-955/§4" data-name="§4" data-partID="§4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tvangsmidler</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Finner Produkt- og Elektrisitetstilsynet at elektromedisinsk utstyr som er undergitt tilsyn er i en slik stand at det medfører fare for skade på mennesker, dyr eller materielle verdier, kan det fatte slike vedtak som nevnt i lov 24. mai 1929 nr. 4 om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/1999-08-20-955/§5" data-name="§5" data-partID="§5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Straffebestemmelse</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Overtredelse av denne forskriften eller vedtak truffet i medhold av denne kan straffes som bestemt i lov 24. mai 1929 nr. 4 om tilsyn med elektriske anlegg og elektrisk utstyr.</article></article><article class="legalArticle" data-lovdata-URL="LTI/forskrift/1999-08-20-955/§6" data-name="§6" data-partID="§6" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse, opphevelse av andre forskrifter</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Denne forskrift trer i kraft 1. januar 2000.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Fra samme dato oppheves § 810 i forskrifter av 20. desember 1989 nr. 1430 for elektriske bygningsinstallasjoner m.m. (feb).</article></article></section><section class="section" data-name="kapII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-08-20-955/KAPITTEL_3" data-partID="k3"><h2>Kapittel II. Alminnelige bestemmelser</h2><article class="legalArticle" data-lovdata-URL="LTI/forskrift/1999-08-20-955/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilsyn</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Produkt- og Elektrisitetstilsynet eller den de bemyndiger, fører tilsyn med etterlevelsen av denne forskrift.</article></article><article class="legalArticle" data-lovdata-URL="LTI/forskrift/1999-08-20-955/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Produkt- og Elektrisitetstilsynet er klageinstans for vedtak fattet av organ underlagt Produkt- og Elektrisitetstilsynet.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Kommunal- og regionaldepartementet er klageinstans for vedtak fattet av Produkt- og Elektrisitetstilsynet.</article></article><article class="legalArticle" data-lovdata-URL="LTI/forskrift/1999-08-20-955/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ansvar – Hvem forskriften gjelder for</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Virksomheter som bruker elektromedisinsk utstyr er ansvarlig for at forskriftens krav etterleves.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Dersom virksomheten stiller elektromedisinsk utstyr til disposisjon for privatpersoner i private hjem, er virksomheten ansvarlig for at forskriften er oppfylt.</article></article><article class="legalArticle" data-lovdata-URL="LTI/forskrift/1999-08-20-955/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Produkt- og Elektrisitetstilsynet kan gi dispensasjon fra denne forskriften dersom særlige forhold tilsier det.</article></article></section><section class="section" data-name="kapIII" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-08-20-955/KAPITTEL_4" data-partID="k4"><h2>Kapittel III. Bruk og vedlikehold</h2><article class="legalArticle" data-lovdata-URL="LTI/forskrift/1999-08-20-955/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Anskaffelse</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det elektromedisinske utstyret som anskaffes til bruk, skal være i samsvar med de bestemmelser som gjelder for det aktuelle utstyret og være egnet til formålet.</article></article><article class="legalArticle" data-lovdata-URL="LTI/forskrift/1999-08-20-955/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av egenutviklet utstyr</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom det skal brukes elektromedisinsk utstyr eller systemløsninger som er konstruert og/eller tilvirket eller modifisert av helseinstitusjonen, skal utstyret være i samsvar med gjeldende sikkerhetskrav for det aktuelle utstyret. Dokumentasjon som viser at kravene er oppfylt skal holdes tilgjengelig for Produkt- og Elektrisitetstilsynet så lenge utstyret er i bruk, se også § 17.</article></article><article class="legalArticle" data-lovdata-URL="LTI/forskrift/1999-08-20-955/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Opplæring</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">De som skal bruke elektromedisinsk utstyr må ha opplæring og instruksjon om sikker bruk av utstyret. De skal ha informasjon om de farer som knytter seg til bruk av elektromedisinsk utstyr og hvilke forholdsregler som må tas for å hindre fare for skade på liv, helse og omgivelser.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Opplæring av de som skal bruke utstyr skal være systematisk og dokumentert.</article></article><article class="legalArticle" data-lovdata-URL="LTI/forskrift/1999-08-20-955/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Plassering og tilkobling</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Under bruk skal utstyret være installert og plassert slik at utstyret fungerer som forutsatt og at bruk og betjening kan skje uten fare.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">For å begrense fare for utilsiktet avbrudd, elektrisk sjokk og branntilløp, skal utstyr som har bevegelig nettledning og -plugg tilkobles fast montert stikkontakt der elektromedisinsk utstyr brukes ved operasjoner, til undersøkelse, behandling, overvåkning eller lignende.</article></article><article class="legalArticle" data-lovdata-URL="LTI/forskrift/1999-08-20-955/§15" data-name="§15" data-partID="§15" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Vedlikehold</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Elektromedisinsk utstyr skal vedlikeholdes på en planlagt og systematisk måte slik at det til enhver tid er sikkert og kan brukes uten fare for skade på mennesker, dyr og materielle verdier.</article></article><article class="legalArticle" data-lovdata-URL="LTI/forskrift/1999-08-20-955/§16" data-name="§16" data-partID="§16" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Registrering av vedlikeholdsaktiviteter</span></h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Informasjon om utført vedlikehold, endringer og reparasjoner av elektromedisinsk utstyr og tilbehør skal registreres på en systematisk måte.</article></article><article class="legalArticle" data-lovdata-URL="LTI/forskrift/1999-08-20-955/§17" data-name="§17" data-partID="§17" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Restriksjon i tilgjengelighet. Kassasjon</span></h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Elektromedisinsk utstyr som kan være farlig for mennesker skal enten være under stadig tilsyn eller på annen måte være sikret mot å bli betjent av uvedkommende. Utstyr som skal kasseres skal ødelegges eller på annen måte gjøres ufarlig.</article></article><article class="legalArticle" data-lovdata-URL="LTI/forskrift/1999-08-20-955/§18" data-name="§18" data-partID="§18" data-absoluteaddress="/kapittel/4/paragraf/8/" id="kapittel-4-paragraf-8"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Melding av ulykker/uhell</span></h3><article class="legalP" data-absoluteaddress="/kapittel/4/paragraf/8/ledd/1/" id="kapittel-4-paragraf-8-ledd-1">Når elektromedisinsk utstyr har vært, eller kan ha vært, innblandet i uhell eller ulykke som har ført til eller kunne ha ført til skade på pasient, betjening eller omgivelser, skal det snarest mulig meldes til Produkt- og Elektrisitetstilsynet. Etter uhell eller ulykke er det ikke tillatt å flytte, kaste eller forandre noe utstyr før Produkt- og Elektrisitetstilsynet har gitt tillatelse til det.</article></article></section></main></body></html>