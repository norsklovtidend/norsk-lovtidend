<!DOCTYPE html><html lang="no"><head><title>Lov om endringer i lov 19. mai 1933 nr. 3 om tilsyn med næringsmidler m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">LOV-1999-06-25-56</dd><dt class="dokid">DokumentID</dt><dd class="dokid">LTI/lov/1999-06-25-56</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 13</dd><dt class="dateInForce">I kraft fra</dt><dd class="dateInForce">1999-07-01</dd><dt class="changesToDocuments">Endrer</dt><dd class="changesToDocuments"><ul><li>lov/1933-05-19-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1999-07-12</dd><dt class="titleShort">Korttittel</dt><dd class="titleShort">Endringslov til næringsmiddelloven</dd><dt class="title">Tittel</dt><dd class="title">Lov om endringer i lov 19. mai 1933 nr. 3 om tilsyn med næringsmidler m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.80 (1998–1999), Innst.O.nr.99 (1998–1999), Besl.O.nr.100 (1998–1999). Odels- og lagtingsvedtak hhv. 15. og 18. juni 1999. Fremmet av Sosial- og helsedepartementet.</dd><dt class="refid">RefID</dt><dd class="refid">lov/1999-06-25-56</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 19. mai 1933 nr. 3 om tilsyn med næringsmidler m.v.<ul class="tocSubUl"><li>I.</li><li>II.</li></ul></li></ul></dd></dl></header><main class="documentBody" data-lovdata-URL="LTI/lov/1999-06-25-56" id="dokument"><h1>Lov om endringer i lov 19. mai 1933 nr. 3 om tilsyn med næringsmidler m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1999-06-25-56/KAPITTEL_1" data-partID="k1"><h2 data-text-align="center">I.</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov 19. mai 1933 nr. 3 om tilsyn med næringsmidler m.v. gjøres følgende endringer:</article> <article class="defaultP" margin-top="true">§ 4 skal lyde:</article><article class="numberedLegalP" data-numerator="1" data-absoluteaddress="/kapittel/1/nummer/1/" id="kapittel-1-nummer-1">(1) Den kommunale eller interkommunale næringsmiddelkontrollen fører tilsyn med at bestemmelser gitt i medhold av denne lov overholdes. For så vidt gjelder ansvaret for importkontroll og tilsyn med næringsmiddelvirksomheter som har regional, landsdekkende eller eksportrettet karakter føres tilsynet av departementet.</article><article class="numberedLegalP" data-numerator="2" data-absoluteaddress="/kapittel/1/nummer/2/" id="kapittel-1-nummer-2">(2) Kongen kan overdra tilsynet til andre.</article><article class="numberedLegalP" data-numerator="3" data-absoluteaddress="/kapittel/1/nummer/3/" id="kapittel-1-nummer-3">(3) Politi og tollvesen skal være behjelpelige med å føre tilsyn med overholdelsen av bestemmelsene.</article><article class="numberedLegalP" data-numerator="4" data-absoluteaddress="/kapittel/1/nummer/4/" id="kapittel-1-nummer-4">(4) Når ikke annet er bestemt fatter kommunestyret vedtak etter bestemmelser gitt i medhold av denne lov.</article><article class="numberedLegalP" data-numerator="5" data-absoluteaddress="/kapittel/1/nummer/5/" id="kapittel-1-nummer-5">(5) Kommunestyret kan delegere sin myndighet etter reglene i kommuneloven. Videre kan det delegeres myndighet til interkommunal næringsmiddelkontroll.</article><article class="numberedLegalP" data-numerator="6" data-absoluteaddress="/kapittel/1/nummer/6/" id="kapittel-1-nummer-6">(6) Når det gjelder importkontroll og tilsyn med næringsmiddelvirksomheter som har regional, landsdekkende eller eksportrettet karakter fatter departementet vedtak etter bestemmelser gitt i medhold av denne lov.</article><article class="numberedLegalP" data-numerator="7" data-absoluteaddress="/kapittel/1/nummer/7/" id="kapittel-1-nummer-7">(7) Kongen kan bestemme at den kommunale eller interkommunale næringsmiddelkontrollen eller andre offentlige kontrollorganer fatter vedtak etter ovennevnte bestemmelser.</article><article class="numberedLegalP" data-numerator="8" data-absoluteaddress="/kapittel/1/nummer/8/" id="kapittel-1-nummer-8">(8) Når det gjelder forhold som angår hele eller deler av landet, kan departementet fatte vedtak som nevnt ovenfor.</article><article class="numberedLegalP" data-numerator="9" data-absoluteaddress="/kapittel/1/nummer/9/" id="kapittel-1-nummer-9">(9) Tilsyns- og vedtakskompetanse som er tillagt departementet etter første og sjette ledd, kan delegeres til den kommunale eller interkommunale næringsmiddelkontrollen.</article><article class="numberedLegalP" data-numerator="10" data-absoluteaddress="/kapittel/1/nummer/10/" id="kapittel-1-nummer-10">(10) Når det er nødvendig å gripe raskt inn, kan tilsynsmyndigheten treffe vedtak etter § 6.</article><article class="numberedLegalP" data-numerator="11" data-absoluteaddress="/kapittel/1/nummer/11/" id="kapittel-1-nummer-11">(11) Klageinstans for vedtak fattet av den kommunale eller interkommunale næringsmiddelkontroll er kommunestyret, med mindre kommunestyret har bestemt at særskilt klagenemnd skal være klageinstans. Vedtak truffet i henhold til delegert kompetanse etter niende ledd kan likevel påklages til departementet.</article><article class="numberedLegalP" data-numerator="12" data-absoluteaddress="/kapittel/1/nummer/12/" id="kapittel-1-nummer-12">(12) Klageinstans for vedtak fattet av annet kontrollorgan er Kongen.</article><article class="numberedLegalP" data-numerator="13" data-absoluteaddress="/kapittel/1/nummer/13/" id="kapittel-1-nummer-13">(13) Klageinstans for vedtak i kommunestyret eller særskilt klagenemnd er fylkesmannen.</article> <article class="defaultP" margin-top="true">§ 5 skal lyde:</article><article class="numberedLegalP" data-numerator="1" data-absoluteaddress="/kapittel/1/nummer/14/" id="kapittel-1-nummer-14">(1) Tilsynsmyndighetene har adgang overalt, hvor de i §§ 1 og 2 omhandlede varer produseres eller frambys, oppbevares eller sendes, og kan kreve seg forelagt de i § 1 nevnte bøker m.v.</article><article class="numberedLegalP" data-numerator="2" data-absoluteaddress="/kapittel/1/nummer/15/" id="kapittel-1-nummer-15">(2) Virksomheten skal legge forholdene til rette for gjennomføring av tilsyn og kontroll. På anmodning fra tilsynsmyndigheten skal virksomheten gi alle opplysninger som har betydning for tilsynet, samt yte bistand ved tilsyn og prøveuttak.</article><article class="numberedLegalP" data-numerator="3" data-absoluteaddress="/kapittel/1/nummer/16/" id="kapittel-1-nummer-16">(3) Tilsynsmyndighetene har rett til å ta ut prøver. Prøvene skal gis vederlagsfritt.</article><article class="numberedLegalP" data-numerator="4" data-absoluteaddress="/kapittel/1/nummer/17/" id="kapittel-1-nummer-17">(4) De må ikke selv eller gjennom noget næringsforetagende, hvis ledelse helt eller delvis er dem betrodd, stå i konkurranse- eller avhengighetsforhold til den bedrift de skal føre tilsyn med, og må heller ikke drive forretninger med den. En tilsynshavende må heller ikke være styremedlem i eller på annen måte ta del i ledelsen av nogen sådan bedrift eller innta nogen stilling som setter ham i avhengighetsforhold til nogen som har med ledelsen av bedriften å gjøre.</article><article class="numberedLegalP" data-numerator="5" data-absoluteaddress="/kapittel/1/nummer/18/" id="kapittel-1-nummer-18">(5) Kongen kan gi nærmere bestemmelser for tilsynsmyndighetene og nærmere regler om uttagelse, undersøkelse og bedømmelse av prøver. Herunder kan Kongen bestemme at utenlandske inspektører kan delta i inspeksjoner mv som ledd i internasjonalt samarbeid som Norge er tilsluttet. Som ledd i slikt samarbeid kan tilsynsorganet gi taushetsbelagte opplysninger til utenlandske myndigheter som er underlagt taushetspliktregler tilsvarende norske myndigheter.</article> <article class="defaultP" margin-top="true">§ 7 skal lyde:</article><article class="numberedLegalP" data-numerator="1" data-absoluteaddress="/kapittel/1/nummer/19/" id="kapittel-1-nummer-19">(1) Utgifter ved det tilsyn mv som føres i medhold av denne lov, utredes av kommunen. Dette gjelder ikke utgifter til importkontroll og tilsyn med næringsmiddelvirksomheter som har regional, landsdekkende eller eksportrettet karakter.</article><article class="numberedLegalP" data-numerator="2" data-absoluteaddress="/kapittel/1/nummer/20/" id="kapittel-1-nummer-20">(2) I forskrifter gitt av Kongen kan ervervsdrivende pålegges å svare avgifter for å dekke utgifter ved undersøkelse og tilsyn etter denne lov. Kongen kan også pålegge ervervsdrivende å betale for særskilte ytelser, herunder blant annet godkjenning av virksomheter og produkter samt attester innenfor lovens område.</article><article class="numberedLegalP" data-numerator="3" data-absoluteaddress="/kapittel/1/nummer/21/" id="kapittel-1-nummer-21">(3) Utgifter ved å ta ut, sende og undersøke prøver pålegges vedkommende næringsdrivende eller foretagende, dersom det foreligger overtredelse av lovens bestemmelser.</article><article class="numberedLegalP" data-numerator="4" data-absoluteaddress="/kapittel/1/nummer/22/" id="kapittel-1-nummer-22">(4) Tilsynsmyndighetene kan pålegge den som er ansvarlig for virksomheten å dekke faktiske kostnader ved stengning, destruksjon mv, jf § 6.</article><article class="numberedLegalP" data-numerator="5" data-absoluteaddress="/kapittel/1/nummer/23/" id="kapittel-1-nummer-23">(5) Tilsynsmyndigheten kan pålegge den som er ansvarlig for en virksomhet, som gjentatte ganger unnlater å etterkomme pålegg slik at tiltak må iverksettes, å dekke alle faktiske kostnader forbundet med slike tiltak.</article><article class="numberedLegalP" data-numerator="6" data-absoluteaddress="/kapittel/1/nummer/24/" id="kapittel-1-nummer-24">(6) Krav tilsynsmyndighetene har etter tredje eller fjerde ledd, er tvangsgrunnlag for utlegg.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1999-06-25-56/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Loven trer i kraft 1. juli 1999.</article></section></main></body></html>