<!DOCTYPE html><html lang="no"><head><title>Forskrift om risikoanalyse for roro passasjerskip i innenriks fart.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:46</dd><dt class="legacyID">Datokode</dt><dd class="legacyID">FOR-1999-11-05-1167</dd><dt class="dokid">DokumentID</dt><dd class="dokid">LTI/forskrift/1999-11-05-1167</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 25</dd><dt class="dateInForce">I kraft fra</dt><dd class="dateInForce">2000-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§1</li><li>lov/1903-06-09-7/§42</li><li>lov/1903-06-09-7/§106</li><li>lov/1903-06-09-7/§114</li><li>lov/1903-06-09-7/§117</li><li>forskrift/1978-12-01-1</li><li>forskrift/1979-10-12-1</li><li>forskrift/1979-01-15-1</li><li>forskrift/1980-01-08-1</li></ul></dd><dt class="dateOfPublication">Kunngjort</dt><dd class="dateOfPublication">1999-12-15</dd><dt class="title">Tittel</dt><dd class="title">Forskrift om risikoanalyse for roro passasjerskip i innenriks fart.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 5. november 1999 med hjemmel i lov av 9. juni 1903 nr. 7 om Statskontrol med Skibes Sjødyktighed m.v. § 1, § 42 , § 106, § 114 og § 117, jf. kgl.res. av 1. desember 1978, kgl.res. av 12. oktober 1979 nr. 1, jf. delegeringsvedtak av 15. januar 1979 og 8. januar 1980 om bemyndigelse til Sjøfartsdirektoratet til å fastsette forskrifter i medhold av sjødyktighetsloven.</dd><dt class="refid">RefID</dt><dd class="refid">forskrift/1999-11-05-1167</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om risikoanalyse for roro passasjerskip i innenriks fart.<ul class="tocSubUl"><li>Forord</li><li>Kapittel I. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 3. Ansvar</li><li>§ 4. Fravik</li></ul></li><li>Kapittel III. Dokumentasjon<ul class="tocSubUl"><li>§ 5. Dokumentasjon</li></ul></li><li>Kapittel IV. Gjennomføring av risikoanalyse<ul class="tocSubUl"><li>§ 6. Beregningsmodell</li><li>§ 7. Krav til analyseresultater</li><li>§ 8. Tidspunkt for utførelse av analyse og tiltak</li><li>§ 9. Andre konsekvenser av analyseresultatene</li></ul></li><li>Kapittel V. Avsluttende bestemmelser<ul class="tocSubUl"><li>§ 10. Straff</li><li>§ 11. Ikrafttredelse</li></ul></li><li>Vedlegg. Beregningsmodell for analyse av innenriks fergetrafikk</li></ul></li></ul></dd></dl></header><main class="documentBody" data-lovdata-URL="LTI/forskrift/1999-11-05-1167" id="dokument"><h1>Forskrift om risikoanalyse for roro passasjerskip i innenriks fart.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-11-05-1167/KAPITTEL_1" data-partID="k1"><h2>Forord</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">En målsetning med denne forskriften er å oppnå en markert reduksjon i personrisikoen for innenriks fergetrafikk, for å bringe denne ned mot nivået for andre typer kollektivtransport. Spesielt ønsker en å redusere risikoen for de fergene og fergestrekningene hvor risikonivået er høyest, slik at risikoen for den enkelte passasjer er forholdsvis lik uansett hvor en reiser.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Selve beregningsmodellen følger som vedlegg til forskriften.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">I den forbindelse er det utviklet et dataprogram med modellen. Programmet skal være et støtteverktøy for rederier, konstruktører og andre som ønsker å foreta en risikoberegning for en ferge i et gitt samband, for å kunne finne ut om ferga er tilfredsstillende i forhold til risikonivået og kunne foreta en prioritering ut fra risikoreduserende effekt og kostnad for alternative tiltak.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">De øvrige forskriftene med krav til bygging og utrustning av fergene vil fortsatt angi basiskravene, men denne forskriften om risikoanalyse vil kunne medføre at kravene heves eller kan reduseres, avhengig av risikorelaterte forhold der ferga skal seile.</article></section><section class="section" data-name="kapI" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-11-05-1167/KAPITTEL_2" data-partID="k2"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1999-11-05-1167/§1" data-name="§1" data-partID="§1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Denne forskriften gjelder for nye og eksisterende roro passasjerskip i innenriks fart med lengde på 24 meter og derover, som benyttes i rutegående trafikk. Forskriften kommer ikke til anvendelse for hurtiggående passasjerfartøy.</article></article><article class="legalArticle" data-lovdata-URL="LTI/forskrift/1999-11-05-1167/§2" data-name="§2" data-partID="§2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="defaultP"><i>Passasjerskip:</i> Skip som skal ha passasjersertifikat i henhold til lov av 9. juni 1903 nr. 7 om Statskontrol med Skibes Sjødyktighed m.v. § 94.</article><article class="defaultP"><i>Roro passasjerskip:</i> Passasjerskip som er utstyrt med innretninger som gjør det mulig å kjøre vei- eller skinnegående kjøretøyer på og av skipet.</article><article class="defaultP"><i>Hurtiggående passasjerfartøy:</i> Passasjerfartøy som kan oppnå en hastighet på 25 knop eller mer.</article><article class="defaultP"><i>Nytt skip:</i> Et skip hvis kjøl blir strukket på eller etter den dato denne forskriften trer i kraft.</article><article class="defaultP"><i>Eksisterende skip:</i> Et skip som ikke er nytt skip.</article><article class="defaultP"><i>Strekning:</i> Seilingsruta mellom to fergeleier.</article><article class="defaultP"><i>Risiko:</i> Den fare som en uønsket hendelse representerer for mennesker, materielle og økonomiske verdier eller det marine miljøet. Risikoen uttrykkes ved hyppigheten (frekvensen) og konsekvensene av uønskede hendelser.</article><article class="defaultP"><i>Risikoanalyse:</i> Systematisk framgangsmåte for å beskrive og beregne risiko for personer om bord, for selve skipet og det marine miljøet. Risikoanalysen utføres ved kartlegging av potensielle uønskede hendelser, og årsaker til og konsekvensene av disse.</article><article class="defaultP"><i>Lengde:</i> Som definert i regel 3.1 i vedlegg I til lastelinjekonvensjonen.</article><article class="defaultP"><i>Rutegående trafikk:</i> Transport av passasjerer med skip som foregår mellom bestemte steder eller på bestemte strekninger til fastsatte tider.</article></article></section><section class="section" data-name="kapII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-11-05-1167/KAPITTEL_3" data-partID="k3"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/1999-11-05-1167/§3" data-name="§3" data-partID="§3" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Rederiet skal legge forholdene til rette og påse at bestemmelsene i denne forskriften følges. Rederiet skal også påse at enhver som utfører arbeid for denne, enten personlig, ved ansettelse eller ved selvstendige entreprenører eller underentreprenører, følger bestemmelsene i denne forskriften. Dette gjelder under prosjektering, bygging og drift.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Rederiet er gjennom sitt sikkerhetsstyringssystem ansvarlig for å inkorporere tilleggskrav som ut fra rederiets synspunkt er nødvendige for å oppnå sikker drift. Videre er rederiet ansvarlig for at alle operasjons- og konstruksjonsbegrensninger gitt av Sjøfartsdirektoratet, andre myndigheter, klasseinstitusjon, verksted eller utstyrsprodusenter følges.</article></article><article class="legalArticle" data-lovdata-URL="LTI/forskrift/1999-11-05-1167/§4" data-name="§4" data-partID="§4" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fravik</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">I enkelttilfeller kan Sjøfartsdirektoratet etter skriftlig søknad fravike forskriftens krav. Spesielle grunner må gjøre fraviket nødvendig, og fraviket må være sikkerhetsmessig forsvarlig.</article></article></section><section class="section" data-name="kapIII" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-11-05-1167/KAPITTEL_4" data-partID="k4"><h2>Kapittel III. Dokumentasjon</h2><article class="legalArticle" data-lovdata-URL="LTI/forskrift/1999-11-05-1167/§5" data-name="§5" data-partID="§5" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Dokumentasjon</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Rederiet skal sende den nedenfor angitte dokumentasjon til Sjøfartsdirektoratet.<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/1/punkt/1/" id="kapittel-4-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/1/punkt/1/ledd/1/" id="kapittel-4-paragraf-1-ledd-1-punkt-1-ledd-1">Nødvendige opplysninger om skipet, på skjema fastsatt av Sjøfartsdirektoratet.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/1/punkt/2/" id="kapittel-4-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/1/punkt/2/ledd/1/" id="kapittel-4-paragraf-1-ledd-1-punkt-2-ledd-1">Nødvendige opplysninger om den strekningen skipet skal betjene, på skjema fastsatt av Sjøfartsdirektoratet.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/1/punkt/3/" id="kapittel-4-paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/1/punkt/3/ledd/1/" id="kapittel-4-paragraf-1-ledd-1-punkt-3-ledd-1">Kartskisse, hvor den strekningen skipet skal betjene er tegnet inn.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/1/punkt/4/" id="kapittel-4-paragraf-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/1/punkt/4/ledd/1/" id="kapittel-4-paragraf-1-ledd-1-punkt-4-ledd-1">Programutskrift med innleste data og beregningsresultater. Her må det gå klart fram hvilket program og hvilken versjon som er benyttet.</article></article></li></ul></article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">For eksisterende passasjerskip skal det dessuten, dersom kravene i §§ 7 og 11 ikke er tilfredsstilt, sendes inn en liste over hvilke tiltak rederiet vil sette i verk for å oppnå tilfredsstillende personrisikoverdi for skipet på vedkommende strekning. I lista skal gjennomføringsdato for hvert tiltak angis. De enkelte tiltakene kan være knyttet til skipet eller strekningen (farvannet). Programutskrift med korrigerte innleste data og beregningsresultater skal legges ved.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Innen 1. april hvert år skal det sendes inn statusrapport for hver ferge og strekningene den betjener. Endringer av ferge eller strekning med innvirkning på risikoberegningene skal spesifiseres, og nye beregningsresultater dokumenteres.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">En årlig samlerapport med oppdaterte verdier for risikotallene på landsnivå, skal sendes inn innen samme tidsfrist.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Dersom det introduseres skip med helt nye arrangement, eller tekniske løsninger som avviker vesentlig i forhold til grunnlaget for modellen, kan Sjøfartsdirektoratet kreve at det utarbeides særskilte risiko- eller feilmodusanalyser.</article></article></section><section class="section" data-name="kapIV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-11-05-1167/KAPITTEL_5" data-partID="k5"><h2>Kapittel IV. Gjennomføring av risikoanalyse</h2><article class="legalArticle" data-lovdata-URL="LTI/forskrift/1999-11-05-1167/§6" data-name="§6" data-partID="§6" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Beregningsmodell</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Risikoanalysen skal utføres ved å benytte en beregningsmodell fastsatt av Sjøfartsdirektoratet. Beregningsmodellen følger som vedlegg til denne forskriften.</article></article><article class="legalArticle" data-lovdata-URL="LTI/forskrift/1999-11-05-1167/§7" data-name="§7" data-partID="§7" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til analyseresultater</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">For hvert enkelt samband skal kombinasjonen av nytt skip og strekning, ikke medføre en høyere verdi for personrisiko enn 1,0 omkomne pr. milliard personkilometer over den verdi en med modellen vil få for samme strekning når en setter inn de best mulige verdiene for skip. I samband som betjenes av eksisterende skip, skal verdien for personrisiko innen fristen angitt i § 11 i denne forskriften, ikke ligge over 5,0 omkomne pr. milliard personkilometer.</article></article><article class="legalArticle" data-lovdata-URL="LTI/forskrift/1999-11-05-1167/§8" data-name="§8" data-partID="§8" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Tidspunkt for utførelse av analyse og tiltak</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">For nye roro passasjerskip skal risikoanalyse utføres så snart fartøyets arrangement og utrustning er fastlagt, og dokumentasjonen skal sendes Sjøfartsdirektoratet sammen med byggeanmeldelsen.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Frister for risikoanalyse for eksisterende roro passasjerskip er nærmere angitt i § 11 i denne forskriften.</article><article class="legalP" data-absoluteaddress="/kapittel/5/paragraf/3/ledd/3/" id="kapittel-5-paragraf-3-ledd-3">Krav om årlig innsendelse av oppdatert dokumentasjon er inntatt i § 5.</article></article><article class="legalArticle" data-lovdata-URL="LTI/forskrift/1999-11-05-1167/§9" data-name="§9" data-partID="§9" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Andre konsekvenser av analyseresultatene</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Hvis nødvendige tiltak på eksisterende skip for å tilfredsstille denne forskriftens krav medfører vesentlige forandringer i skipets arrangement eller utrustning, kan det på initiativ fra Sjøfartsdirektoratet – eventuelt etter søknad fra rederiet – bli fastsatt endringer i skipets sikkerhetsbemanning.</article></article></section><section class="section" data-name="kapV" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1999-11-05-1167/KAPITTEL_6" data-partID="k6"><h2>Kapittel V. Avsluttende bestemmelser</h2><article class="legalArticle" data-lovdata-URL="LTI/forskrift/1999-11-05-1167/§10" data-name="§10" data-partID="§10" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Forsettlig eller uaktsom overtredelse av denne forskriften straffes med bøter i henhold til Alminnelig borgerlig Straffelov av 22. mai 1902 nr. 10, § 339 nr. 2, jf. §§ 48a og 48b.</article></article><article class="legalArticle" data-lovdata-URL="LTI/forskrift/1999-11-05-1167/§11" data-name="§11" data-partID="§11" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Denne forskriften trer i kraft 1. januar 2000.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Risikoanalyse for eksisterende roro passasjerskip skal være utført senest i forbindelse med den årlige besiktelsen for passasjersertifikat i tidsrommet fra 1. januar 2000 til 31. desember 2000.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">For eksisterende skip med høyere verdi for personrisiko enn 6,0 omkomne pr. milliard personkilometer, skal tiltak for å oppnå tilfredsstillende verdi for personrisiko som angitt i § 7 ovenfor være gjennomført innen 1. januar 2002.</article><article class="legalP" data-absoluteaddress="/kapittel/6/paragraf/2/ledd/4/" id="kapittel-6-paragraf-2-ledd-4">For de øvrige eksisterende skip med høyere verdi for personrisiko enn 5,0 omkomne pr. milliard personkilometer, skal tiltak for å oppnå tilfredsstillende verdi for personrisiko som angitt i § 7 ovenfor være gjennomført innen 1. januar 2003.</article></article></section><section class="section" data-name="vedlegg" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1999-11-05-1167/KAPITTEL_7" data-partID="k7"><h2>Vedlegg. Beregningsmodell for analyse av innenriks fergetrafikk</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Vedlegget er utelatt og kan fås ved henvendelse til Sjøfartsdirektoratet, Postboks 8123 Dep, 0032 Oslo, telefon: 22454500, faks: 22568780.</article></section></main></body></html>