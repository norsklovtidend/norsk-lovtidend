<!DOCTYPE html><html lang="no"><head><title>Forskrift om tilskudd til menyer til fly i utenriksfart (cateringordningen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:52</dd><dt class="legacyID">Datokode</dt><dd class="legacyID">FOR-1999-09-09-1051</dd><dt class="dokid">DokumentID</dt><dd class="dokid">LTI/forskrift/1999-09-09-1051</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 21</dd><dt class="dateInForce">I kraft fra</dt><dd class="dateInForce">1999-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1996-04-02-321</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1999-10-20</dd><dt class="title">Tittel</dt><dd class="title">Forskrift om tilskudd til menyer til fly i utenriksfart (cateringordningen).</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 9. september 1999 med hjemmel i lov av 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/1999-09-09-1051</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd til menyer til fly i utenriksfart (cateringordningen).<ul class="tocSubUl"><li>§ 1. Formål</li><li>§ 2. Virkeområde</li><li>§ 3.</li><li>§ 4. Godkjenning av resepter, menyer og systemer</li><li>§ 5. Innsending av søknad</li><li>§ 6. Behandling av søknad og oppfølging av ordningen</li><li>§ 7. Tilskudd og tilskuddssats</li><li>§ 8. Prognoser</li><li>§ 9. Kontroll</li><li>§ 10. Sanksjoner</li><li>§ 11. Dispensasjon</li><li>§ 12. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1999-09-09-1051" id="dokument"><h1>Forskrift om tilskudd til menyer til fly i utenriksfart (cateringordningen).</h1><article class="legalArticle" data-lovdata-URL="LTI/forskrift/1999-09-09-1051/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskudd til menyer til fly i utenriksfart er å bidra til at norsk cateringindustri kan levere menyer til fly i utenriksfart basert på bruk av norske jordbruksråvarer bearbeidet i Norge.</article></article><article class="legalArticle" data-lovdata-URL="LTI/forskrift/1999-09-09-1051/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften regulerer utbetaling av tilskudd til cateringvirksomheter som leverer menyer til fly i utenriksfart.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan utbetales for følgende norskproduserte jordbruksråvarer: storfekjøtt, svinekjøtt, fårekjøtt, fjørfekjøtt, hvete- og rugmel, meieriråvarer, egg og poteter.</article></article><article class="legalArticle" data-lovdata-URL="LTI/forskrift/1999-09-09-1051/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">I denne forskriften menes med:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1"><i>Markedspris i Norge:</i> Den pris som oppnås ved salg av råvare til industriell bearbeiding.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1"><i>Ferdigvare:</i> Norske jordbruksråvarer som er industrielt bearbeidet i Norge.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1"><i>Fly i utenriksfart:</i> Fly som regelmessig går mellom utenlandske lufthavner, eller mellom norske lufthavner og lufthavner i utlandet, på Svalbard eller Jan Mayen.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1"><i>Leveringstidspunkt:</i> Det tidspunkt flybrettet er mottatt for konsum om bord på flyet.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1"><i>Meny:</i> Standardiserte sammensetninger av ferdigvarer beregnet på servering ombord i fly.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1"><i>Resept:</i> Angivelse over ferdigvarens prosentvise innhold av jordbruksråvarer.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/3/ledd/1/punkt/7/" id="paragraf-3-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/3/ledd/1/punkt/7/ledd/1/" id="paragraf-3-ledd-1-punkt-7-ledd-1"><i>Verdensmarkedspris:</i> Cif-importpris Norge dersom denne kan betraktes som representativ. Dersom cif-importpris ikke foreligger eller den ikke kan anses som representativ, anvendes andre referanser, f.eks. innhentede representative tilbud.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/3/ledd/1/punkt/8/" id="paragraf-3-ledd-1-punkt-8"><span class="data-originalId">8.</span><article class="legalP" data-absoluteaddress="/paragraf/3/ledd/1/punkt/8/ledd/1/" id="paragraf-3-ledd-1-punkt-8-ledd-1"><i>Representantråvare:</i> En angitt råvare som brukes som grunnlag for satsfastsetting på flere råvarer innenfor samme kategori.</article></article></li></ul></article></article><article class="legalArticle" data-lovdata-URL="LTI/forskrift/1999-09-09-1051/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Godkjenning av resepter, menyer og systemer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Statens Kornforretning kan stille krav om forhåndsgodkjenning av menyer og resepter på ferdigvarene som inngår i menyer. Det kan kreves at det uten vederlag fremlegges vareprøver i forbindelse med slik godkjenning.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Resepter kan ta hensyn til svinn som følge av tørking, steking og koking, men ikke annet produksjonssvinn, herunder skjæresvinn.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Statens Kornforretning kan fastsette maksimumsgrenser for innhold av jordbruksråvarer i resepter og menyer som det vil bli utbetalt tilskudd for. Maksimumsgrenser kunngjøres i rundskriv.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Statens Kornforretning kan fastsette standardresepter for ferdigvarer som det utbetales tilskudd til.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Statens Kornforretning kan stille krav om revisorgodkjenning av økonomisystemer hos cateringvirksomheter som mottar tilskudd etter denne forskrift.</article></article><article class="legalArticle" data-lovdata-URL="LTI/forskrift/1999-09-09-1051/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innsending av søknad</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tilskudd utbetales etter søknad. Søknaden skal gjelde for leveranser i den enkelte kalendermåned. Leveringstidspunktet er bestemmende for den kalendermåned søknaden gjelder for.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Søknad med dokumentasjon skal være sendt Statens Kornforretning innen utgangen av påfølgende kalendermåned etter den måned leveransen fant sted.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Det kan, etter begrunnet søknad, innrømmes forlenget søknadsfrist. Slik søknad skal være sendt Statens Kornforretning innen utløpet av den ordinære søknadsfristen, jf. annet ledd.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Statens Kornforretning kan fastsette krav til søknadens innhold og form.</article></article><article class="legalArticle" data-lovdata-URL="LTI/forskrift/1999-09-09-1051/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av søknad og oppfølging av ordningen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Statens Kornforretning kan kreve den dokumentasjon som er nødvendig for å behandle søknaden.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Generelle krav til dokumentasjon kunngjøres i rundskriv. I tillegg kan Statens Kornforretning som ledd i oppfølgingen av ordningen kreve ytterligere dokumentasjon og revisorbekreftelse.</article></article><article class="legalArticle" data-lovdata-URL="LTI/forskrift/1999-09-09-1051/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd og tilskuddssats</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskuddssats fastsettes på grunnlag av differansen mellom verdensmarkedspris og markedspris i Norge for den enkelte jordbruksråvare. Ved fastsettelse av tilskuddssats kan det tas utgangspunkt i representantråvarer. Representantråvarer kunngjøres i rundskriv. Statens Kornforretning fastsetter tilskuddssats for den enkelte jordbruksråvare for tre måneder av gangen dersom ikke særlige forhold tilsier noe annet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Tilskudd etter denne forskriften beregnes og utbetales etter gjeldende tilskuddssats på leveringstidspunktet.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Tilskuddssatsene kunngjøres i rundskriv.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Feil i utbetaling av tilskudd skal rettes, ved etterbetaling, ved tilbakebetaling eller trekk i senere utbetalinger av tilskudd.</article></article><article class="legalArticle" data-lovdata-URL="LTI/forskrift/1999-09-09-1051/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Prognoser</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Statens Kornforretning kan kreve at den som mottar tilskudd skal levere inn prognoser over forventede leveranser til fly i utenriksfart. Prognosene baseres på de til enhver tid mest oppdaterte data bedriften er i besittelse av.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Krav til prognoser samt frister for innsending av prognoser kunngjøres i rundskriv.</article></article><article class="legalArticle" data-lovdata-URL="LTI/forskrift/1999-09-09-1051/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Statens Kornforretning kan utføre fysisk kontroll av varer og stedlig kontroll av forretningspapirer og annet som kan ha betydning for beregning og utbetaling av tilskudd, hos virksomheter som har mottatt eller søkt om tilskudd. Virksomheten plikter å yte bistand ved slik kontroll.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Kontroll kan skje i samarbeid med andre offentlige myndigheter.</article></article><article class="legalArticle" data-lovdata-URL="LTI/forskrift/1999-09-09-1051/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sanksjoner</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som forsettlig eller uaktsomt gir uriktige eller ufullstendige opplysninger, jf. §§ 4, 5 eller 6, eller som handler i strid med denne forskriften, kan pålegges å tilbakebetale tilskudd som er utbetalt i henhold til denne forskriften og kan videre utestenges fra ordningen i inntil 3 år dersom overtredelsen ikke rammes av en strengere straffebestemmelse.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Dersom den som mottar tilskudd ikke leverer prognoser, kan Statens Kornforretning holde tilbake utbetaling av tilskudd inntil prognose er levert.</article></article><article class="legalArticle" data-lovdata-URL="LTI/forskrift/1999-09-09-1051/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Statens Kornforretning kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/1999-09-09-1051/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft 1. oktober 1999. Samtidig oppheves forskrift av 2. april 1996 nr. 321 om utbetaling av tilskudd til menyer til fly i utenriksfart – cateringordningen.</article></article></main></body></html>