<!DOCTYPE html><html lang="no"><head><title>Forskrift om politiattest i henhold til barnevernloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:00</dd><dt class="legacyID">Datokode</dt><dd class="legacyID">FOR-1999-10-15-1090</dd><dt class="dokid">DokumentID</dt><dd class="dokid">LTI/forskrift/1999-10-15-1090</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 22</dd><dt class="dateInForce">I kraft fra</dt><dd class="dateInForce">1999-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-07-17-100/§6-10</li></ul></dd><dt class="dateOfPublication">Kunngjort</dt><dd class="dateOfPublication">1999-11-09</dd><dt class="title">Tittel</dt><dd class="title">Forskrift om politiattest i henhold til barnevernloven.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 15. oktober 1999 med hjemmel i lov 17. juli 1992 nr. 100 om barneverntjenester § 6-10 siste ledd.</dd><dt class="refid">RefID</dt><dd class="refid">forskrift/1999-10-15-1090</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest i henhold til barnevernloven.<ul class="tocSubUl"><li>§ 1. Politiattest for ansatte i den kommunale barneverntjenesten</li><li>§ 2. Politiattest for institusjonspersonale</li><li>§ 3. Politiattest for fosterforeldre</li><li>§ 4. Politiattest for støttekontakter, tilsynsførere og personer som utfører oppgaver for barneverntjenesten som ledd i hjelpetiltak</li><li>§ 5. Politiattestens innhold</li><li>§ 6. Fremgangsmåte</li><li>§ 7. Følger av ikke tilfredsstillende politiattest</li><li>§ 8. Oppbevaring av politiattest</li><li>§ 9. Taushetsplikt</li><li>§ 10. Tilsyn</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-10-15-1090" id="dokument"><h1>Forskrift om politiattest i henhold til barnevernloven.</h1><article class="legalArticle" data-lovdata-URL="LTI/forskrift/1999-10-15-1090/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Politiattest for ansatte i den kommunale barneverntjenesten</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Alle som skal ansettes i kommunens barneverntjeneste eller som skal utføre arbeid på barneverntjenestens vegne, jf. lovens § 2-1, skal legge frem tilfredsstillende politiattest. Krav om politiattest gjelder bare personer som utfører arbeid etter lov om barneverntjenester § 2-1. Den som foretar ansettelsen har ansvaret for at politiattest blir krevet fremlagt.</article></article><article class="legalArticle" data-lovdata-URL="LTI/forskrift/1999-10-15-1090/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Politiattest for institusjonspersonale</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Den som skal ansettes i en institusjon som er med i fylkeskommunens plan etter § 5-1, jf. § 5-2, skal legge frem tilfredsstillende politiattest. Det samme gjelder den som skal ansettes i en privat institusjon som ikke er tatt inn i fylkeskommunens plan, men som benyttes for barn som omfattes av loven, jf. lovens § 5-8. Den som foretar ansettelsen har ansvaret for at politiattest blir krevet fremlagt. Institusjonens styrer eller leder kan kreve fremlagt politiattest også fra andre som utfører oppgaver for institusjonen som innebærer direkte kontakt med barn og unge som oppholder seg der, jf. lovens § 6-10 annet ledd tredje punktum.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fylkeskommunen skal påse at kravet om politiattest følges i samsvar med denne forskrift når det gjelder institusjoner som er med i fylkeskommunens plan. Dersom en kommune eller fylkeskommunen gir økonomisk støtte til en privat institusjon som ikke er innpasset på fylkeskommunens plan eller bruker institusjonen som en del av sitt omsorgs- og behandlingstilbud, jf. lovens § 5-8 femte ledd, skal den påse at institusjonen følger reglene om krav om politiattest etter denne forskrift. Dersom institusjonens eier selv skal arbeide eller oppholde seg regelmessig i institusjonen, skal det påses at det også foreligger tilfredsstillende politiattest for eier. Det er et vilkår for å benytte private institusjoner for barn som omfattes av lov om barneverntjenester, at institusjonen følger reglene om politiattest i denne forskrift.</article></article><article class="legalArticle" data-lovdata-URL="LTI/forskrift/1999-10-15-1090/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Politiattest for fosterforeldre</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Den eller de som skal godkjennes som fosterforeldre, jf. lovens § 4-22, skal legge frem tilfredsstillende politiattest. Barneverntjenesten i den kommunen som skal godkjenne fosterhjemmet har ansvaret for at politiattest blir krevet fremlagt. Barneverntjenesten skal også vurdere om andre som bor i fosterhjemmet, jf. lovens § 6-10 tredje ledd annet punktum, skal fremlegge politiattest.</article></article><article class="legalArticle" data-lovdata-URL="LTI/forskrift/1999-10-15-1090/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Politiattest for støttekontakter, tilsynsførere og personer som utfører oppgaver for barneverntjenesten som ledd i hjelpetiltak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Barneverntjenesten skal vurdere om det skal kreves politiattest fra støttekontakter, tilsynsførere, private som tar i mot barn som avlastningstiltak og andre som utfører oppgaver for barneverntjenesten som ledd i hjelpetiltak etter lovens § 4-4. Når oppgaven innebærer direkte kontakt med barn og unge som omfattes av loven, bør politiattest i alle tilfeller kreves fremlagt.</article></article><article class="legalArticle" data-lovdata-URL="LTI/forskrift/1999-10-15-1090/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Politiattestens innhold</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Politiattesten skal vise om vedkommende er siktet, tiltalt, ilagt forelegg eller er dømt for brudd på de bestemmelser i straffeloven som fremgår av lovens § 6-10 femte ledd.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Overføring til konfliktråd, påtaleunnlatelser og henlagte siktelser og tiltaler skal ikke fremgå av attesten.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Attesten skal ikke være eldre enn tre måneder.</article></article><article class="legalArticle" data-lovdata-URL="LTI/forskrift/1999-10-15-1090/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fremgangsmåte</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søkere skal gjøres oppmerksom på at det vil bli krevet politiattest ved ansettelse, godkjenning eller oppnevnelse. For stillinger, oppdrag eller lignende som blir utlyst eller annonsert, skal det gjøres oppmerksom på kravet om politiattest i utlysnings- eller annonseteksten. Det skal i utlysnings- eller annonseteksten også gjøres oppmerksom på at attesten ikke skal legges ved søknaden. Attest skal kun kreves av den søkeren som tilbys stillingen eller som skal oppnevnes eller godkjennes til å utføre de oppgaver som omfattes av denne forskrift.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For utstedelse av attest gjelder lov 11. juni 1971 nr. 52 om strafferegistrering og forskrift 20. desember 1974 nr. 4 om strafferegistrering med de unntak og presiseringer som fremgår av denne forskrift.</article></article><article class="legalArticle" data-lovdata-URL="LTI/forskrift/1999-10-15-1090/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Følger av ikke tilfredsstillende politiattest</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som blir avkrevet politiattest etter denne forskrift og som ikke kan fremlegge tilfredsstillende politiattest, kan ikke ansettes eller utføre arbeid eller oppgaver som nevnt i denne forskrift.</article></article><article class="legalArticle" data-lovdata-URL="LTI/forskrift/1999-10-15-1090/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppbevaring av politiattest</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Politiattesten skal oppbevares hos det organ eller den institusjon som etter denne forskrift er ansvarlig for å kreve politiattest fremlagt. Politiattesten skal oppbevares utilgjengelig for uvedkommende. Den skal oppbevares så lenge vedkommende person innehar stillingen eller oppdraget. Attesten skal makuleres når vedkommende fratrer.</article></article><article class="legalArticle" data-lovdata-URL="LTI/forskrift/1999-10-15-1090/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som får kjennskap til opplysninger gjennom en politiattest, plikter å hindre at uvedkommende får adgang eller kjennskap til disse. Overtredelse kan straffes etter straffeloven § 121.</article></article><article class="legalArticle" data-lovdata-URL="LTI/forskrift/1999-10-15-1090/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fylkesmannen kan som ledd i sitt tilsynsansvar, jf. lovens § 2-3 tredje ledd, kreve fremlagt politiattest for alle som omfattes av denne forskrift.</article></article><article class="legalArticle" data-lovdata-URL="LTI/forskrift/1999-10-15-1090/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft 1. november 1999.</article></article></main></body></html>