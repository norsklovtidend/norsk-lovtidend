<!DOCTYPE html><html lang="no"><head><title>Forskrift om melding om reindrift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:37</dd><dt class="legacyID">Datokode</dt><dd class="legacyID">FOR-1999-10-07-1119</dd><dt class="dokid">DokumentID</dt><dd class="dokid">LTI/forskrift/1999-10-07-1119</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 23</dd><dt class="dateInForce">I kraft fra</dt><dd class="dateInForce">1999-10-07</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-06-28-1434</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-49/§19</li></ul></dd><dt class="dateOfPublication">Kunngjort</dt><dd class="dateOfPublication">1999-11-30</dd><dt class="title">Tittel</dt><dd class="title">Forskrift om melding om reindrift.</dd><dt class="miscInformation">Annet om dokumentet</dt><dd class="miscInformation">Fastsatt av Reindriftsstyret 7. oktober 1999 med hjemmel i lov av 9. juni 1978 nr. 49 om reindrift § 19 og Landbruksdepartementets delegeringsvedtak av 24. januar 1997.</dd><dt class="refid">RefID</dt><dd class="refid">forskrift/1999-10-07-1119</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om melding om reindrift.<ul class="tocSubUl"><li>§ 1. Formål</li><li>§ 2. Meldingsplikt</li><li>§ 3. Personer som skal stå på driftsenhetens reindriftsmelding</li><li>§ 4. Øvrige krav til driftsenhetens reindriftsmelding</li><li>§ 5. Krav til distriktets reindriftsmelding</li><li>§ 6. Behandling av reindriftsmeldinger</li><li>§ 7. Unnlatelse av å gi melding og uriktige opplysninger i meldingen</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-10-07-1119" id="dokument"><h1>Forskrift om melding om reindrift.</h1><article class="legalArticle" data-lovdata-URL="LTI/forskrift/1999-10-07-1119/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne forskrift er å innhente oversikt over hvem som utøver reindrift og tilstrekkelig informasjon til å utvikle en økologisk, økonomisk og kulturelt bærekraftig reindrift.</article></article><article class="legalArticle" data-lovdata-URL="LTI/forskrift/1999-10-07-1119/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Meldingsplikt</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enhver driftsenhet plikter årlig å gi melding innen 1. april om reindriften i driftsenheten. Hvert reinbeitedistrikt plikter årlig å gi egen melding innen 15. april om reindriften i distriktet.</article></article><article class="legalArticle" data-lovdata-URL="LTI/forskrift/1999-10-07-1119/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Personer som skal stå på driftsenhetens reindriftsmelding</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Som medlem på driftsenhetens reindriftsmelding skal stå oppført:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">driftsenhetens innehaver(e)/ansvarlig(e) leder(e),</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">ektefelle som ikke er driftsenhetsinnehaver og umyndige barn til innehaver(e), uavhengig av om de har eget reinmerke.<sup class="footnotereference" data-footnotereferencevalue="1" data-unique-footnote-counter="1">1</sup> Myndige barn av driftsenhetsinnehaver uten rein kan også stå på meldingen,</article></article></li><li data-li-identifier="c." data-name="c."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">personer som har eget reinmerke, og som i samsvar med reindriftsloven § 4 annet ledd kan være en del av driftsenheten,</article></article></li><li data-li-identifier="d." data-name="d."><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">andre reineiere som er gitt tillatelse til å ha rein til bevoktning i driftsenheten.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Med unntak av personer nevnt under første ledd bokstav b skal personer uten rein i eget merke ikke stå på meldingen. I meldingen skal det oppgis navn og fødsels-/personnummer på alle oppførte medlemmer av driftsenheten.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Reineiere skal til enhver tid være registrert med sine rein i en driftsenhet.<sup class="footnotereference" data-footnotereferencevalue="2" data-unique-footnote-counter="2">2</sup> Samme person skal ikke føres opp på mer enn en melding.<sup class="footnotereference" data-footnotereferencevalue="3" data-unique-footnote-counter="3">3</sup> Det kan gjøres unntak fra dette ved inngåelse av ekteskap i løpet av driftsåret. Slik oppføring skal registreres særskilt av reindriftsagronomen.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Overføring av personer med rein fra en driftsenhet til en annen driftsenhet skal anmerkes spesielt på begge driftsenheters meldinger. Overføringen skal registreres som antall rein i avgang på den ene enheten og tilsvarende antall rein i tilgang på den andre enheten. Personer og rein kan ikke fjernes fra en driftsenhets melding uten at reinen slaktes eller at reinen overføres til en annen driftsenhets melding, der den lovlig kan registeres.<sup class="footnotereference" data-footnotereferencevalue="4" data-unique-footnote-counter="4">4</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. lov om reindrift § 17.</article><article class="footnote" data-name="2" data-unique-footnote-counter="2"><span class="footnoteLabel">2</span> Jf. lov om reindrift § 17 fjerde ledd.</article><article class="footnote" data-name="3" data-unique-footnote-counter="3"><span class="footnoteLabel">3</span> Jf. lov om reindrift § 4 annet ledd.</article><article class="footnote" data-name="4" data-unique-footnote-counter="4"><span class="footnoteLabel">4</span> Jf. lov om reindrift § 4.</article></footer></article><article class="legalArticle" data-lovdata-URL="LTI/forskrift/1999-10-07-1119/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Øvrige krav til driftsenhetens reindriftsmelding</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Driftsenhetens reindriftsmelding skal føres på særskilt skjema og sendes til distriktsstyret.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Meldingen skal gi oversikt over næringsutøvelsen i driftsåret ved å opplyse om:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">driftsenhetens produksjonsflokk, fordelt på reinens kjønn og alder (kalv, 1-2 år, over 2 år). Med produksjonsflokk menes vinter-/vårflokken etter slakteuttak, men før kalving,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">reintallet fordelt på oppførte medlemmer, jf. § 3 første ledd. Det gjelder driftsenhetsinnehaver(e), myndige barn av innehaver(e) og medlemmer som ikke er en del av innehavers hushold. Reintallet til innehavers ektefelle, som ikke selv er innehaver, og umyndige barn kan føres sammen med reintallet til innehaver,</article></article></li><li data-li-identifier="c." data-name="c."><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">c.</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">driftsenhetens samlede slakteuttak gjennom driftsåret (antall dyr og slaktevekt), fordelt på reinens kjønn og alder,</article></article></li><li data-li-identifier="d." data-name="d."><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">d.</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">annen tilgang på og avgang av rein i løpet av driftsåret, fordelt på reinens kjønn og alder,</article></article></li><li data-li-identifier="e." data-name="e."><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">e.</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">resultat fra reintelling med opplysning om hvem som har kontrollert tellingen.</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Øvrige opplysninger som kreves på meldingsskjemaet skal også oppgis. Ved felles driftsenhet<sup class="footnotereference" data-footnotereferencevalue="1" data-unique-footnote-counter="1">1</sup> skal begge ektefeller underskrive meldingen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Driftsenhetens melding er også søknad om produksjonstilskudd og andre tilskudd etter de til enhver tid gjeldende forskrifter om tilskudd til driftsenheter og tamreinlag.</article><footer class="footnotes"><article class="footnote" data-name="1" data-unique-footnote-counter="5"><span class="footnoteLabel">1</span> Jf. lov om reindrift § 4 annet ledd.</article></footer></article><article class="legalArticle" data-lovdata-URL="LTI/forskrift/1999-10-07-1119/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til distriktets reindriftsmelding</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Distriktets reindriftsmelding skal føres på særskilt skjema og sendes sammen med driftsenhetenes meldinger til reindriftsagronomen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Meldingen skal gi en beskrivelse av beite- og driftsforholdene i distriktet gjennom driftsåret. Øvrige opplysninger som kreves på meldingsskjemaet skal også oppgis. Gjeldende distriktsplan skal følge distriktets melding sammen med revidert regnskap for foregående år og budsjett for inneværende år. Distriktets reindriftsmelding skal føres på særskilt skjema og sendes sammen med driftsenhetenes meldinger.</article></article><article class="legalArticle" data-lovdata-URL="LTI/forskrift/1999-10-07-1119/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling av reindriftsmeldinger</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Distriktsstyret skal gi uttalelse om innholdet av driftsenhetenes meldinger, gi eventuell uttalelse og påpeke eventuelle feil før meldingene videresendes til reindriftsagronomen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Distriktets melding er også søknad om tilskudd etter den til enhver tid gjeldende forskrift om tilskudd til reinbeitedistrikter og tamreinlag.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Dersom innehaver(e) av driftsenhet gir mangelfull og/eller feilaktig melding om reindrift, kan reindriftsagronomen kreve at innehaver innen gitt frist skal rette meldingen. Dersom retting nektes eller fristen for tilbakemelding ikke overholdes, skal reindriftsagronomen i eget vedtak foreta den nødvendige retting.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Rettingsvedtak er enkeltvedtak og kan påklages til Reindriftssjefen etter forvaltningslovens regler.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Opplysninger i meldingen, gitt av driftsenhetsinnehaver, er undergitt taushetsplikt, jf. forvaltningsloven § 13.</article></article><article class="legalArticle" data-lovdata-URL="LTI/forskrift/1999-10-07-1119/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unnlatelse av å gi melding og uriktige opplysninger i meldingen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom innehaver(e) av driftsenhet unnlater å gi melding om reindrift, kan områdestyret treffe vedtak om reintallsreduksjon, avvikling eller overføring av driftsenhet, jf. reindriftslovens § 20 fjerde ledd.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Unnlatelse av å gi melding og det å gi uriktige opplysninger i reindriftsmeldingen kan medføre straffeansvar etter reindriftslovens § 36.</article></article><article class="legalArticle" data-lovdata-URL="LTI/forskrift/1999-10-07-1119/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft straks. Samtidig oppheves forskrift av 28. juni 1993 nr. 1434 om melding om reindrift.</article></article></main></body></html>