<!DOCTYPE html><html lang="no"><head><title>Forskrift om prøving og godkjenning av plantesorter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:39</dd><dt class="legacyID">Datokode</dt><dd class="legacyID">FOR-1999-10-01-1069</dd><dt class="dokid">DokumentID</dt><dd class="dokid">LTI/forskrift/1999-10-01-1069</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 21</dd><dt class="dateInForce">I kraft fra</dt><dd class="dateInForce">1999-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-12-05-857</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-12-04-82</li></ul></dd><dt class="dateOfPublication">Kunngjort</dt><dd class="dateOfPublication">1999-10-20</dd><dt class="titleShort">Korttittel</dt><dd class="titleShort">Plantesortforskriften</dd><dt class="title">Tittel</dt><dd class="title">Forskrift om prøving og godkjenning av plantesorter.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 1. oktober 1999 med hjemmel i lov av 4. desember 1970 nr. 82 om såvarer m.m., jf. Rdir. 70/457/EØF (med senere endringer t.o.m. Rdir. 90/654/EØF) om den felles sortsliste for plantearter til jordbruksformål og Rdir. 70/458/EØF (med senere endringer t.o.m. Rdir. 90/654/EØF) om markedsføring av grønnsakfrø.</dd><dt class="refid">RefID</dt><dd class="refid">forskrift/1999-10-01-1069</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om prøving og godkjenning av plantesorter.<ul class="tocSubUl"><li>Kapittel I. Innledning<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 4. Vilkår for oppføring av en sort på offisiell norsk sortsliste</li><li>§ 5. Krav til sortseier eller sortseierrepresentant</li><li>§ 6. Søknad</li><li>§ 7. Behandling av søknaden</li><li>§ 8. Godkjenningsperioden</li></ul></li><li>Kapittel III. Nyhetsprøving<ul class="tocSubUl"><li>§ 9. Innmelding til nyhetsprøving</li></ul></li><li>Kapittel IV. Verdiprøving<ul class="tocSubUl"><li>§ 10. Innmelding til verdiprøving</li><li>§ 11. Valg av arter og sorter som skal verdiprøves</li><li>§ 12. Tilbaketrekking av sorter fra verdiprøving</li><li>§ 13. Resultater fra verdiprøving</li></ul></li><li>Kapittel V. Avsluttende bestemmelser<ul class="tocSubUl"><li>§ 14. Gebyr og avgift</li><li>§ 15. Frister for betaling av gebyr og avgift</li><li>§ 16. Tilbakebetaling av gebyr og avgift</li><li>§ 17. Dispensasjoner</li><li>§ 18. Klageadgang</li><li>§ 19. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1999-10-01-1069" id="dokument"><h1>Forskrift om prøving og godkjenning av plantesorter.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-10-01-1069/KAPITTEL_1" data-partID="k1"><h2>Kapittel I. Innledning</h2><article class="legalArticle" data-lovdata-URL="LTI/forskrift/1999-10-01-1069/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med denne forskriften er å fastsette vilkår og fremgangsmåte for opptak av plantesorter på offisiell norsk sortsliste, og bidra til at sorter som markedsføres er best mulig tilpasset norske forhold.</article></article><article class="legalArticle" data-lovdata-URL="LTI/forskrift/1999-10-01-1069/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder for de plantearter som omfattes av forskrift om såvarer av 13. september 1999 nr. 1052 og forskrift om settepoteter av 2. juli 1996 nr. 1447.</article></article><article class="legalArticle" data-lovdata-URL="LTI/forskrift/1999-10-01-1069/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1"><i>Nyhetsprøving:</i> prøving som gjennomføres for å vise at en sort er skillbar fra andre plantesorter, ensartet og stabil. Testen skal som hovedregel gjennomføres i samsvar med UPOVs tekniske retningslinjer.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1"><i>Verdiprøving:</i> prøving som gjennomføres med sikte på å kartlegge om sorten har tilfredsstillende dyrkings- og bruksverdi. Prøvingen gjennomføres etter retningslinjer utarbeidet av Statens landbrukstilsyn.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1"><i>Tilfredsstillende dyrkings- og bruksverdi:</i> En sort skal anses for å ha tilfredsstillende dyrkings- og bruksverdi når den, sammenlignet med andre godkjente sorter, har egenskaper som sett under ett, klart forbedrer enten dyrkingen av sorten eller utnyttelsen av avlingen eller produkter av den, i hvert fall når det gjelder produksjonen i en landsdel. Særlige gunstige egenskaper kan veie opp for enkelte andre ugunstige egenskaper.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/3/ledd/1/punkt/4/" id="kapittel-1-paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/3/ledd/1/punkt/4/ledd/1/" id="kapittel-1-paragraf-3-ledd-1-punkt-4-ledd-1"><i>Offisiell norsk sortsliste:</i> liste utgitt av Statens landbrukstilsyn over sorter som er godkjent i henhold til denne forskrift.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/3/ledd/1/punkt/5/" id="kapittel-1-paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/3/ledd/1/punkt/5/ledd/1/" id="kapittel-1-paragraf-3-ledd-1-punkt-5-ledd-1"><i>Prøveinstitusjon:</i> den institusjon som gjennomfører verdiprøvingsforsøkene for Statens landbrukstilsyn.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/paragraf/3/ledd/1/punkt/6/" id="kapittel-1-paragraf-3-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/1/paragraf/3/ledd/1/punkt/6/ledd/1/" id="kapittel-1-paragraf-3-ledd-1-punkt-6-ledd-1"><i>Formeringsmateriale:</i> materiale til oppformering av sorten som såkorn, frø, settepoteter, planter eller plantedeler.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-10-01-1069/KAPITTEL_2" data-partID="k2"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/1999-10-01-1069/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for oppføring av en sort på offisiell norsk sortsliste</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">En plantesort kan bare oppføres på offisiell norsk sortsliste dersom den har bestått nyhetsprøving og gjennomført verdiprøving slik at den anses å ha en tilfredsstillende dyrkings- og bruksverdi i Norge. For sorter av arter som i forskrift om såvarer er definert i gruppen hagebruksfrø, gjelder ikke kravet om verdiprøving.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Sorten skal ha godkjent navn og en ansvarlig vedlikeholder, og de nødvendige gebyrer må være innbetalt. Sortsnavnet skal godkjennes på samme måte som angitt i lov og forskrift om planteforedlerrett.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Sorter definert som en genmodifisert organisme i lov om framstilling og bruk av genmodifiserte organismer (genteknologiloven), skal merkes med «genmodifisert» i norsk offisiell sortsliste.</article></article><article class="legalArticle" data-lovdata-URL="LTI/forskrift/1999-10-01-1069/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til sortseier eller sortseierrepresentant</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Dersom sortseieren ikke har bopel eller sete her i landet, må vedkommende ha norsk representant med bopel eller sete her i landet. Representanten skal på sortseierens vegne sende søknad om godkjenning, sørge for innsending av formeringsmateriale etter bestilling, være mottaker av rapporter, innbetale gebyrer mv., dvs. representere sortseieren overfor Statens landbrukstilsyn/Plantesortsnemnda i alt som har med sortslisteopptaket å gjøre.</article></article><article class="legalArticle" data-lovdata-URL="LTI/forskrift/1999-10-01-1069/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Søknad</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Søknad om godkjenning av en ny sort sendes til Statens landbrukstilsyn på fastlagt skjema som skal utfylles på norsk.</article></article><article class="legalArticle" data-lovdata-URL="LTI/forskrift/1999-10-01-1069/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Behandling av søknaden</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Statens landbrukstilsyn har ansvaret for at sorten nyhetsprøves og skal godkjenne nyhetsprøven. Det skal innhentes råd fra Plantesortsnemnda i forbindelse med godkjenning av nyhetsprøven. Plantesortsnemnda publiserer søknaden. Statens landbrukstilsyn besørger verdiprøving av sorten.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Når sorten har gjennomført verdiprøving, skal prøveinstitusjonen utarbeide en rapport.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Ved sluttbehandling skal Statens landbrukstilsyn forelegge søknaden og prøveinstitusjonens rapport for Plantesortsnemnda. Plantesortsnemnda behandler søknaden i et møte der prøveinstitusjonen legger fram sin rapport, og sortseieren har møte- og talerett. Plantesortsnemnda diskuterer søknaden i lukket møte, og avgir tilråding overfor Statens landbrukstilsyn som avgjør søknaden.</article></article><article class="legalArticle" data-lovdata-URL="LTI/forskrift/1999-10-01-1069/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Godkjenningsperioden</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Godkjenningen er gyldig inntil utgangen av det 10. kalenderår etter det året godkjenningen ble gitt. Godkjenningen kan fornyes for bestemte tidsrom dersom betydningen av å opprettholde dyrkingen tilsier det, og forutsatt at kravene til skillbarhet, ensartethet og stabilitet fortsatt er oppfylt. Søknad om fornyelse skal framlegges seinest to år før godkjenningen utløper. Gyldighetsperioden forlenges midlertidig inntil søknaden om fornyelse er avgjort.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-10-01-1069/KAPITTEL_3" data-partID="k3"><h2>Kapittel III. Nyhetsprøving</h2><article class="legalArticle" data-lovdata-URL="LTI/forskrift/1999-10-01-1069/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Innmelding til nyhetsprøving</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Innmelding til nyhetsprøving skal skje på fastlagt skjema sammen med søknadsskjema (jf. § 6). Innmelder angir ønske om hvilket år nyhetsprøvingen skal starte.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Sorter som søkes beskyttet i henhold til lov om planteforedlerrett av 12. mars 1993 nr. 32 behøver ikke meldes inn til særskilt nyhetsprøving for opptak på offisiell norsk sortsliste.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-10-01-1069/KAPITTEL_4" data-partID="k4"><h2>Kapittel IV. Verdiprøving</h2><article class="legalArticle" data-lovdata-URL="LTI/forskrift/1999-10-01-1069/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innmelding til verdiprøving</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Innmelding til verdiprøving skal skje på fastlagt skjema sammen med søknadsskjema (jf. § 6). Frist for innmelding, framgår av retningslinjer som Statens landbrukstilsyn utgir for gjennomføring av verdiprøving innen hver av vekstgruppene.</article></article><article class="legalArticle" data-lovdata-URL="LTI/forskrift/1999-10-01-1069/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Valg av arter og sorter som skal verdiprøves</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Statens landbrukstilsyn avgjør, blant de vekstgrupper der det er krav om verdiprøving, (jf. § 4) hvilke arter det kan tilbys verdiprøving av, og hvilke arter som skal stå på norsk offisiell sortsliste.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Statens landbrukstilsyn avgjør i samarbeid med prøveinstitusjonen hvilke arter det skal startes verdiprøving av det enkelte år. Statens landbrukstilsyn sender orienteringsbrev til alle innmeldere om hvilke arter og sorter som er tatt med i prøving.</article></article><article class="legalArticle" data-lovdata-URL="LTI/forskrift/1999-10-01-1069/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilbaketrekking av sorter fra verdiprøving</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Sortseier kan når som helst trekke sin søknad, og videre prøving vil da bli stoppet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Sorter med egenskaper som gjør at de ikke vil kunne bli godkjent, kan Statens landbrukstilsyn ta ut av prøving etter en eller flere sesonger i prøving. Uttak av sorter skal begrunnes.</article></article><article class="legalArticle" data-lovdata-URL="LTI/forskrift/1999-10-01-1069/§13" data-name="§13" data-partID="§13" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Resultater fra verdiprøving</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Prøveinstitusjonen stiller årlig sammen resultatene fra verdiprøvingen, og lager sammendrag for hele prøveperioden når en serie er avsluttet. Statens Landbrukstilsyn oversender resultatene til sortseier.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-10-01-1069/KAPITTEL_5" data-partID="k5"><h2>Kapittel V. Avsluttende bestemmelser</h2><article class="legalArticle" data-lovdata-URL="LTI/forskrift/1999-10-01-1069/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Gebyr og avgift</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Sortseier skal betale et gebyr som dekker alle utgifter til gjennomføring av nyhetsprøving. I de tilfelle sorten fra før har gjennomført en nyhetsprøving som Statens landbrukstilsyn godkjenner, skal det betales et gebyr for kopi av nyhetsprøverapport. Innkreving av gebyr til nyhetsprøving skal følge de samme rutiner som Plantesortsnemnda bruker etter lov om planteforedlerrett, men det skal ikke betales nytt gebyr dersom det brukes en nyhetsprøving som Plantesortsnemnda har innhentet etter lov om planteforedlerrett.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">For hvert år en sort etableres i verdiprøvingsforsøk, skal det betales et verdiprøvingsgebyr.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">For hvert år en sort står oppført på norsk offisiell sortsliste, skal det betales en avgift. Avgiften betales første gang året etter sorten ble tatt opp på sortslista. Avgiften forfaller til betaling på den første virkedag i det året den gjelder.</article><article class="legalP" data-absoluteaddress="/kapittel/5/paragraf/1/ledd/4/" id="kapittel-5-paragraf-1-ledd-4">Statens landbrukstilsyn fastsetter årlig gebyr og avgifter, og krever dem inn.</article></article><article class="legalArticle" data-lovdata-URL="LTI/forskrift/1999-10-01-1069/§15" data-name="§15" data-partID="§15" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Frister for betaling av gebyr og avgift</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Avgift og gebyr som betales ved brev, telegramanvisning, postanvisning, postgiro eller bankgiro, anses som betalt på den dag da vedkommende brev eller blankett er datostemplet ved innenriks postkontor eller bank.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Utløper en frist på en dag da Statens landbrukstilsyn ikke har ekspedisjonstid, utskytes fristen til den påfølgende virkedag.</article></article><article class="legalArticle" data-lovdata-URL="LTI/forskrift/1999-10-01-1069/§16" data-name="§16" data-partID="§16" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilbakebetaling av gebyr og avgift</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Avgift eller gebyr som ikke er betalt i rett tid eller som ved fristens utløp er betalt med utilstrekkelig beløp med den følge at betalingen ikke kan godtas, tilbakebetales.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Gebyr for verdiprøving tilbakebetales ikke dersom sorten trekkes eller tas ut av prøving etter at sorten er etablert i forsøksfeltet.</article></article><article class="legalArticle" data-lovdata-URL="LTI/forskrift/1999-10-01-1069/§17" data-name="§17" data-partID="§17" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjoner</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Statens landbrukstilsyn kan dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/1999-10-01-1069/§18" data-name="§18" data-partID="§18" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Enkeltvedtak som er fattet i henhold til denne forskriften, kan påklages til Landbruksdepartementet etter reglene i forvaltningsloven av 10. februar 1967.</article></article><article class="legalArticle" data-lovdata-URL="LTI/forskrift/1999-10-01-1069/§19" data-name="§19" data-partID="§19" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Denne forskriften trer i kraft straks. Samtidig oppheves forskrift om betaling av gebyr ved verdiprøving av sorter av kulturplanter av 5. desember 1991 nr. 857.</article></article></section></main></body></html>