<!DOCTYPE html><html lang="no"><head><title>Forskrift om sikkerhetsstyringssystem for flyttbare innretninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1999-03-02-394</dd><dt class="dokid">DokumentID</dt><dd class="dokid">LTI/forskrift/1999-03-02-394</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 9</dd><dt class="dateInForce">I kraft fra</dt><dd class="dateInForce">2000-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1218</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7/§9a</li><li>lov/1903-06-09-7/§106</li><li>forskrift/1991-08-02-528</li><li>forskrift/1991-08-14-4279</li></ul></dd><dt class="dateOfPublication">Kunngjort</dt><dd class="dateOfPublication">1999-06-09</dd><dt class="title">Tittel</dt><dd class="title">Forskrift om sikkerhetsstyringssystem for flyttbare innretninger.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 2. mars 1999 med hjemmel i lov av 9. juni 1903 nr. 7 om Statskontrol med Skibes Sjødygtighed, § 9 a og § 106, jf. kgl.res. av 2. august 1991 nr. 528 og delegeringsvedtak av 14. august 1991. Jf. Rdir. 83/189/EØF.</dd><dt class="refid">RefID</dt><dd class="refid">forskrift/1999-03-02-394</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstyringssystem for flyttbare innretninger.<ul class="tocSubUl"><li>Forord:</li><li>Kapittel I. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li></ul></li><li>Kapittel II. Generelle bestemmelser<ul class="tocSubUl"><li>§ 3. Ansvar</li><li>§ 4. Fravik</li><li>§ 5. Gjensidig aksept</li><li>§ 6. Dokumentasjon</li></ul></li><li>Kapittel III. Bestemmelser om sikkerhetsstyringssystemet<ul class="tocSubUl"><li>§ 7. Krav til sikkerhetsstyringssystem for konstruksjon og bygging</li><li>§ 8. Krav til sikkerhetsstyringssystem for drift, sertifikater og godkjennelsesbevis</li><li>§ 9. Myndighetenes tilsyn</li></ul></li><li>Kapittel IV. Avsluttende bestemmelser, ikrafttredelses- og overgangsbestemmelser<ul class="tocSubUl"><li>§ 10. Straff</li><li>§ 11. Ikrafttredelse og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1999-03-02-394" id="dokument"><h1>Forskrift om sikkerhetsstyringssystem for flyttbare innretninger.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1999-03-02-394/KAPITTEL_1" data-partID="k1"><h2>Forord:</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Denne forskrift stiller krav til reder til å etablere, følge opp og videreutvikle et sikkerhetsstyringssystem. Sikkerhetsstyringssystemet skal sikre at virksomheten drives i samsvar med Sjøfartsdirektoratets krav til flyttbare innretninger.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Forskriften implementerer Internasjonal norm for sikkerhetsstyring for drift av skip og hindring av forurensing (ISM-koden), vedtatt av den internasjonale skipsfartsorganisasjon (IMO) ved resolusjon A.741(18) og gjør koden gjeldende for alle norske flyttbare innretninger.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Flyttbare innretninger skal ha gyldig sertifikat for sikkerhetsstyringssystem for drift (Safety Management Certificate, SMC) og reder skal ha gyldig godkjennelsesbevis for sikkerhetsstyringssystem for drift (Document of Compliance, DOC). Sertifikat og godkjennelsesbevis utstedes av Sjøfartsdirektoratet.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Fram til 1. juli 2002 kan reder alternativt følge kravene i forskrift 28. juni 1985 nr. 1218 om reders internkontrollplikt for flyttbare innretninger. Forskrift 28. juni 1985 nr. 1218 om reders internkontrollplikt for flyttbare innretninger som er registrert eller skal registreres i norsk skipsregister oppheves 1. juli 2002.</article></section><section class="section" data-name="kapI" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1999-03-02-394/KAPITTEL_2" data-partID="k2"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1999-03-02-394/§1" data-name="§1" data-partID="§1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Forskriften gjelder for etablering, oppfølging og videreutvikling av sikkerhetsstyringssystem for å etterleve myndighetskrav til flyttbare innretninger som er registrert eller som skal registreres i norsk skipsregister, på områder som omfattes av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">Lov 9. juni 1903 nr. 7 om Statskontrol med Skibes Sjødygtighed.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">Lov 24. juni 1994 nr. 39 om sjøfarten.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/1/ledd/1/punkt/3/" id="kapittel-2-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/1/ledd/1/punkt/3/ledd/1/" id="kapittel-2-paragraf-1-ledd-1-punkt-3-ledd-1">Lov 5. juni 1981 nr. 42 om sertifikatpliktige stillinger på norske skip, borefartøy og andre flyttbare innretninger i sjøen.</article></article></li></ul></article></article><article class="legalArticle" data-lovdata-URL="LTI/forskrift/1999-03-02-394/§2" data-name="§2" data-partID="§2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/punkt/1/" id="kapittel-2-paragraf-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/punkt/1/ledd/1/" id="kapittel-2-paragraf-2-punkt-1-ledd-1"><i>Innretning:</i> Flyttbar plattform, herunder boreskip, som har utstyr for boring etter undersjøiske petroleumsforekomster, og flyttbar plattform til annet bruk enn boring etter undersjøiske petroleumsforekomster.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/punkt/2/" id="kapittel-2-paragraf-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/punkt/2/ledd/1/" id="kapittel-2-paragraf-2-punkt-2-ledd-1"><i>ISM-koden:</i> Internasjonal norm for sikkerhetsstyring for drift av skip og hindring av forurensing, vedtatt av den internasjonale skipsfartsorganisasjon (IMO) ved resolusjon A.741(18), (International Safety Management Code).</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/punkt/3/" id="kapittel-2-paragraf-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/punkt/3/ledd/1/" id="kapittel-2-paragraf-2-punkt-3-ledd-1"><i>Sikkerhetsstyringssystem:</i> Alle systematiske tiltak som reder skal iverksette for å sikre at virksomheten planlegges, organiseres, utøves og vedlikeholdes i samsvar med krav på områder som omfattes av lover som nevnt i § 1 i forskrift av 2. mars 1999 nr. 394 om sikkerhetsstyringssystem for flyttbare innretninger.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/punkt/4/" id="kapittel-2-paragraf-2-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/punkt/4/ledd/1/" id="kapittel-2-paragraf-2-punkt-4-ledd-1"><i>Systemrevisjon:</i> Systematisk og uavhengig undersøkelse for å fastslå om sikkerhetsstyringssystemet er etablert, effektivt gjennomført og hensiktsmessig for å oppnå formålet.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/punkt/5/" id="kapittel-2-paragraf-2-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/punkt/5/ledd/1/" id="kapittel-2-paragraf-2-punkt-5-ledd-1"><i>Verifikasjon:</i> Bekreftelse ved å undersøke og fremskaffe objektivt bevis på at spesifiserte krav er oppfylt.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1999-03-02-394/KAPITTEL_3" data-partID="k3"><h2>Kapittel II. Generelle bestemmelser</h2><article class="legalArticle" data-lovdata-URL="LTI/forskrift/1999-03-02-394/§3" data-name="§3" data-partID="§3" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ansvar</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Reder skal legge forholdene til rette og påse at bestemmelsene i denne forskrift følges.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Arbeidstakerne skal medvirke ved innføring og oppfølging av sikkerhetsstyringssystemet.</article></article><article class="legalArticle" data-lovdata-URL="LTI/forskrift/1999-03-02-394/§4" data-name="§4" data-partID="§4" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fravik</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">I enkelttilfelle kan Sjøfartsdirektoratet etter skriftlig søknad fravike kravene i denne forskrift dersom spesielle grunner gjør fraviket nødvendig.</article></article><article class="legalArticle" data-lovdata-URL="LTI/forskrift/1999-03-02-394/§5" data-name="§5" data-partID="§5" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Gjensidig aksept</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Krav som er fastsatt av eller på vegne av en annen stat som er part i EØS-avtalen, eller av eller på vegne av en medlemsstat i Det Europeiske Økonomiske Fellesskap, og som er likeverdig med de krav som er fastsatt i denne forskrift, skal ha lik status.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Sertifikat og godkjennelsesbevis som er utferdiget av eller på vegne av en annen stat som er part i EØS-avtalen, eller av eller på vegne av en medlemsstat av Det Europeiske Økonomiske Fellesskap, basert på likeverdige krav, skal regnes som likeverdige med de sertifikat og godkjennelsesbevis som det er vist til i denne forskrift § 8.</article></article><article class="legalArticle" data-lovdata-URL="LTI/forskrift/1999-03-02-394/§6" data-name="§6" data-partID="§6" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dokumentasjon</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Reder skal kunne dokumentere at forskriftens krav er oppfylt. På forespørsel skal dokumentasjon sendes Sjøfartsdirektoratet. Dokumentasjonsinnholdet, omfanget, typen og tidspunktet for oversendelse fastsettes av Sjøfartsdirektoratet.</article></article></section><section class="section" data-name="kapIII" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1999-03-02-394/KAPITTEL_4" data-partID="k4"><h2>Kapittel III. Bestemmelser om sikkerhetsstyringssystemet</h2><article class="legalArticle" data-lovdata-URL="LTI/forskrift/1999-03-02-394/§7" data-name="§7" data-partID="§7" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Krav til sikkerhetsstyringssystem for konstruksjon og bygging</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Reder skal etablere, følge opp og videreutvikle et sikkerhetsstyringssystem for å sikre at konstruksjon og bygging utføres i samsvar med krav på områder som omfattes av lover som nevnt i § 1 i forskrift av 2. mars 1999 nr. 394 om sikkerhetsstyringssystem for flyttbare innretninger.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Følgende elementer skal blant annet inngå i sikkerhetsstyringssystemet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/1/ledd/2/punkt/1/" id="kapittel-4-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/1/ledd/2/punkt/1/ledd/1/" id="kapittel-4-paragraf-1-ledd-2-punkt-1-ledd-1">Beskrivelse av mål for virksomheten innen områdene sikkerhet og vern av det ytre miljø.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/1/ledd/2/punkt/2/" id="kapittel-4-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/1/ledd/2/punkt/2/ledd/1/" id="kapittel-4-paragraf-1-ledd-2-punkt-2-ledd-1">Prosedyrer, instrukser eller andre rutiner som beskriver planlegging og gjennomføring av aktiviteter for å nå de målene som er satt for virksomheten.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/4/paragraf/1/ledd/2/punkt/3/" id="kapittel-4-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/4/paragraf/1/ledd/2/punkt/3/ledd/1/" id="kapittel-4-paragraf-1-ledd-2-punkt-3-ledd-1">Organisering, planlegging og gjennomføring av virksomheten med tilhørende aktiviteter.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/4/paragraf/1/ledd/2/punkt/4/" id="kapittel-4-paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/4/paragraf/1/ledd/2/punkt/4/ledd/1/" id="kapittel-4-paragraf-1-ledd-2-punkt-4-ledd-1">Klargjøring av ansvars-, myndighets- og oppgavefordeling samt kommandoforhold.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/4/paragraf/1/ledd/2/punkt/5/" id="kapittel-4-paragraf-1-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/4/paragraf/1/ledd/2/punkt/5/ledd/1/" id="kapittel-4-paragraf-1-ledd-2-punkt-5-ledd-1">Oversikt over relevant regelverk, samt en beskrivelse av hvordan virksomheten holder seg oppdatert med hensyn til konsekvenser av nye eller endrede lover og forskrifter.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/4/paragraf/1/ledd/2/punkt/6/" id="kapittel-4-paragraf-1-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/4/paragraf/1/ledd/2/punkt/6/ledd/1/" id="kapittel-4-paragraf-1-ledd-2-punkt-6-ledd-1">Beskrivelse av og krav til dokumentasjons- og informasjonssystemer, samt prosedyrer for kontroll og styring av disse.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/4/paragraf/1/ledd/2/punkt/7/" id="kapittel-4-paragraf-1-ledd-2-punkt-7"><span class="data-originalId">g)</span><article class="legalP" data-absoluteaddress="/kapittel/4/paragraf/1/ledd/2/punkt/7/ledd/1/" id="kapittel-4-paragraf-1-ledd-2-punkt-7-ledd-1">Prosedyrer og/eller instrukser for avviksbehandling og rapportering.</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/4/paragraf/1/ledd/2/punkt/8/" id="kapittel-4-paragraf-1-ledd-2-punkt-8"><span class="data-originalId">h)</span><article class="legalP" data-absoluteaddress="/kapittel/4/paragraf/1/ledd/2/punkt/8/ledd/1/" id="kapittel-4-paragraf-1-ledd-2-punkt-8-ledd-1">Planer for oppfølging og videreutvikling av sikkerhetsstyringssystemet.</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/4/paragraf/1/ledd/2/punkt/9/" id="kapittel-4-paragraf-1-ledd-2-punkt-9"><span class="data-originalId">i)</span><article class="legalP" data-absoluteaddress="/kapittel/4/paragraf/1/ledd/2/punkt/9/ledd/1/" id="kapittel-4-paragraf-1-ledd-2-punkt-9-ledd-1">Prosedyrer og/eller instrukser for å sikre at entreprenører som deltar i virksomhet tilknyttet flyttbare innretninger, overholder krav fastsatt i eller i medhold av lov som nevnt i § 1 i forskrift av 2. mars 1999 nr. 394 om sikkerhetsstyringssystem for flyttbare innretninger.</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/4/paragraf/1/ledd/2/punkt/10/" id="kapittel-4-paragraf-1-ledd-2-punkt-10"><span class="data-originalId">j)</span><article class="legalP" data-absoluteaddress="/kapittel/4/paragraf/1/ledd/2/punkt/10/ledd/1/" id="kapittel-4-paragraf-1-ledd-2-punkt-10-ledd-1">Prosedyrer og/eller instrukser for å sikre at kompetent personell nyttes under planlegging og gjennomføring av virksomheten.</article></article></li><li data-li-identifier="k)" data-name="k)"><article class="listArticle" data-absoluteaddress="/kapittel/4/paragraf/1/ledd/2/punkt/11/" id="kapittel-4-paragraf-1-ledd-2-punkt-11"><span class="data-originalId">k)</span><article class="legalP" data-absoluteaddress="/kapittel/4/paragraf/1/ledd/2/punkt/11/ledd/1/" id="kapittel-4-paragraf-1-ledd-2-punkt-11-ledd-1">Prosedyrer og/eller instrukser for å sikre at reders ansatte og entreprenørers ansatte får nødvendig opplæring.</article></article></li></ul></article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Hver enhet i selskapet skal ha alle relevante deler av sikkerhetsstyringssystemet.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Ansvar for tilsyn med sikkerhetsstyringssystemet skal være tillagt en egen enhet i organisasjonen. Enheten skal ha tilstrekkelig handlefrihet til å føre tilsyn med alle systemer og skal normalt ikke ha operativt ansvar. Enheten skal ha direkte kontakt med det høyeste nivå i ledelsen.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Den enhet som er tillagt ansvar for tilsyn med sikkerhetsstyringssystemet skal regelmessig foreta systemrevisjoner, rapportere avvik og følge opp at korrigerende tiltak gjennomføres.</article><article class="legalP" data-absoluteaddress="/kapittel/4/paragraf/1/ledd/6/" id="kapittel-4-paragraf-1-ledd-6">Den øvrige del av organisasjonen som omfattes av sikkerhetsstyringssystemet skal regelmessig foreta verifikasjon. Den enhet som foretar verifikasjon skal ha nødvendig uavhengighet i forhold til det som er gjenstand for verifikasjon.</article><article class="legalP" data-absoluteaddress="/kapittel/4/paragraf/1/ledd/7/" id="kapittel-4-paragraf-1-ledd-7">Reder skal avsette tilstrekkelige ressurser til etablering, oppfølging og videreutvikling av sikkerhetsstyringssystemet.</article></article><article class="legalArticle" data-lovdata-URL="LTI/forskrift/1999-03-02-394/§8" data-name="§8" data-partID="§8" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til sikkerhetsstyringssystem for drift, sertifikater og godkjennelsesbevis</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Sikkerhetsstyringssystemet for drift av flyttbare innretninger skal tilfredsstille ISM-kodens krav.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Flyttbare innretninger skal ha gyldig sertifikat for sikkerhetsstyringssystem for drift (Safety Management Certificate, SMC).</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Reder skal ha gyldig godkjennelsesbevis for sikkerhetsstyringssystem for drift (Document of Compliance, DOC).</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Sjøfartsdirektoratet eller den det bemyndiger utsteder sertifikater og godkjennelsesbevis som nevnt i annet og tredje ledd.</article><article class="legalP" data-absoluteaddress="/kapittel/4/paragraf/2/ledd/5/" id="kapittel-4-paragraf-2-ledd-5">Sertifikat og godkjennelsesbevis er gyldig i fem år forutsatt at systemrevisjoner og verifikasjoner bekrefter at sikkerhetsstyringssystemet er i samsvar med kravene.</article></article><article class="legalArticle" data-lovdata-URL="LTI/forskrift/1999-03-02-394/§9" data-name="§9" data-partID="§9" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Myndighetenes tilsyn</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Sjøfartsdirektoratet eller den det bemyndiger kan til enhver tid foreta systemrevisjon og verifikasjon av sikkerhetsstyringssystemet.</article></article></section><section class="section" data-name="kapIV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1999-03-02-394/KAPITTEL_5" data-partID="k5"><h2>Kapittel IV. Avsluttende bestemmelser, ikrafttredelses- og overgangsbestemmelser</h2><article class="legalArticle" data-lovdata-URL="LTI/forskrift/1999-03-02-394/§10" data-name="§10" data-partID="§10" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Forsettlig eller uaktsom overtredelse av denne forskriften straffes med bøter i henhold til Almindelig borgerlig Straffelov av 22. mai 1902 nr. 10, §§ 339 nr. 2, 48a og 48b.</article></article><article class="legalArticle" data-lovdata-URL="LTI/forskrift/1999-03-02-394/§11" data-name="§11" data-partID="§11" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og overgangsbestemmelser</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Denne forskrift trer i kraft 1. januar 2000.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">I perioden frem til 1. juli 2002 kan reder alternativt følge kravene i forskrift 28. juni 1985 nr. 1218 om reders internkontrollplikt for flyttbare innretninger som er registrert eller skal registreres i norsk skipsregister.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Forskrift 28. juni 1985 nr. 1218 om reders internkontrollplikt for flyttbare innretninger som er registrert eller skal registreres i norsk skipsregister oppheves fra 1. juli 2002.</article></article></section></main></body></html>