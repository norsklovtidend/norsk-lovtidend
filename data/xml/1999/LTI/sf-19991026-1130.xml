<!DOCTYPE html><html lang="no"><head><title>Forskrift om godkjenning av utenlandsk utdanning som faglig jevngod med sivilingeniør- og siviløkonomgraden.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:26</dd><dt class="legacyID">Datokode</dt><dd class="legacyID">FOR-1999-10-26-1130</dd><dt class="dokid">DokumentID</dt><dd class="dokid">LTI/forskrift/1999-10-26-1130</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 23</dd><dt class="dateInForce">I kraft fra</dt><dd class="dateInForce">1999-10-26</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22/§48</li></ul></dd><dt class="dateOfPublication">Kunngjort</dt><dd class="dateOfPublication">1999-11-30</dd><dt class="title">Tittel</dt><dd class="title">Forskrift om godkjenning av utenlandsk utdanning som faglig jevngod med sivilingeniør- og siviløkonomgraden.</dd><dt class="miscInformation">Annet om dokumentet</dt><dd class="miscInformation">Fastsatt av Kirke-, utdannings- og forskningsdepartementet 26. oktober 1999 med hjemmel i lov av 12. mai 1995 nr. 22 om universiteter og høgskoler § 48 nr. 1.</dd><dt class="refid">RefID</dt><dd class="refid">forskrift/1999-10-26-1130</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av utenlandsk utdanning som faglig jevngod med sivilingeniør- og siviløkonomgraden.<ul class="tocSubUl"><li>§ 1. Forskriftens virkeområde</li><li>§ 2. Generell godkjenning</li><li>§ 3. Oppnevning og sammensetning av nemnder</li><li>§ 4. Krav til utdanning som kan gis generell godkjenning</li><li>§ 5. Lempningsadgang</li><li>§ 6. Endring eller bortfall av generell godkjenning av utdanning</li><li>§ 7. Register m.m. over avgjørelser</li><li>§ 8. Behandling av individuelle søknader</li><li>§ 9. Overgangsregler</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1999-10-26-1130" id="dokument"><h1>Forskrift om godkjenning av utenlandsk utdanning som faglig jevngod med sivilingeniør- og siviløkonomgraden.</h1><article class="legalArticle" data-lovdata-URL="LTI/forskrift/1999-10-26-1130/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder ved vurdering av om en utenlandsk utdanning er faglig jevngod med sivilingeniør- eller siviløkonomgraden.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Utdanning som kan vurderes for generell godkjenning er utenlandske grader m.m., og utenlandske, eller utenlandske og norske enkelteksamener som samlet kan gi godkjenningsgrunnlag, jf. lov av 12. mai 1995 nr. 22 om universiteter og høgskoler.</article></article><article class="legalArticle" data-lovdata-URL="LTI/forskrift/1999-10-26-1130/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generell godkjenning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">En nemnd for hver av gradene kan gi generell godkjenning av utenlandsk læresteds grad m.m. som faglig jevngod med den norske graden.</article></article><article class="legalArticle" data-lovdata-URL="LTI/forskrift/1999-10-26-1130/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppnevning og sammensetning av nemnder</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Nemndene skal ha inntil 8 medlemmer oppnevnt av departementet. Lederen og varamedlem for leder skal fylle de lovbestemte krav for dommere, jf. domstollovens § 54 annet ledd. Hver av nemndene skal ha et studentmedlem, med personlig varamedlem.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Følgende har adgang til å foreslå medlemmer:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Det norske universitetsråd</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Relevante yrkesorganisasjoner</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">Samband for norske studenter i utlandet (ANSA)</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">Det norske høgskolerådet.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Departementet kan også innhente forslag fra læresteder som gir vedkommende utdanning.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Nemnda er vedtaksfør når lederen eller varamedlem for leder, samt minst halvparten av de andre medlemmene møter. Nemndene skal føre møtebok. Er det ikke enstemmighet, skal det framgå hvordan den enkelte har stemt. Ved stemmelikhet er lederens stemme avgjørende.</article></article><article class="legalArticle" data-lovdata-URL="LTI/forskrift/1999-10-26-1130/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til utdanning som kan gis generell godkjenning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Utdanningen må for å kunne godkjennes som faglig jevngod med en grad fastsatt med hjemmel i lov av 12. mai 1995 nr. 22 om universiteter og høgskoler § 45 tilfredsstille følgende vilkår:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Den studieforberedende utdanning som kreves for opptak til studiet som fører fram til utenlandsk grad m.m. må være på nivå med kravene etter lov om universiteter og høgskoler § 37. Dette gjelder også ved vurderingen av enkelteksamener.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Den utenlandske graden m.m. og de samlede enkelteksamener må i normert studietid og i fagkretsenes omfang og nivå være på høyde med den grad det jevnføres med.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">Minst ett års fulltids utdanning må være tatt i utlandet.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Nemnda skal i sin vurdering se hen til de forskjellige nasjonale studiemodeller som fører frem til grad.</article></article><article class="legalArticle" data-lovdata-URL="LTI/forskrift/1999-10-26-1130/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Lempningsadgang</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Nemnda kan lempe noe på kravene under § 4 når det er utvilsomt at det lovbestemte krav om faglig jevngodhet likevel oppfylles.</article></article><article class="legalArticle" data-lovdata-URL="LTI/forskrift/1999-10-26-1130/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring eller bortfall av generell godkjenning av utdanning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Generell godkjenning kan gis for en bestemt tid. Nemnda skal trekke tilbake godkjenninger når den finner at den utenlandske utdanningen ikke lenger er faglig jevngod. Ved endring eller bortfall av generell godkjenning av utenlandsk utdanning skal det etableres rimelige overgangsordninger.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Institusjoner som har rett til å tildele den bestemte grad, yrkesutdanning eller annet utdanningsprogram etter lov om universiteter og høgskoler § 45, Statens lånekasse for utdanning, ANSA og eventuelle andre berørte organisasjoner og institusjoner skal informeres om endringer eller bortfall etter første ledd.</article></article><article class="legalArticle" data-lovdata-URL="LTI/forskrift/1999-10-26-1130/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Register m.m. over avgjørelser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Institusjon som kan gi godkjenning etter § 8, skal føre register over generelt godkjente utenlandske grader m.m., og over sakene den behandler og avgjørelsene som den treffer. Det skal fremgå av registeret om lempningshjemmelen i § 5 er benyttet av institusjon eller nemnda. Registeret er tilgjengelig for enhver. Institusjonen skal også gi rapport over avgjørelser til Norgesnettrådet.</article></article><article class="legalArticle" data-lovdata-URL="LTI/forskrift/1999-10-26-1130/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av individuelle søknader</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Søknad om individuell godkjenning avgjøres av institusjon som bestemt i lov om universiteter og høgskoler § 48 første ledd.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Nemndene er klageorgan for enkeltvedtak om godkjenning som jevngod med de grader som er nevnt i § 2. Nemndene kan til bruk for sin klagebehandling bestemme at førsteinstansen skal sørge for kontrollprøve eller tilleggsprøve, jf. lov om universiteter og høgskoler § 48 tredje ledd. Førsteinstansen skal i slike tilfeller gi uttalelse om prestasjonen ved prøven, og den har adgang til å omgjøre sitt vedtak.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Når klage er avgjort i nemnda, er det ikke adgang til å søke ny institusjon om godkjenning som nevnt i første ledd. Nemndas avgjørelse i klagesak kan ikke påklages.</article></article><article class="legalArticle" data-lovdata-URL="LTI/forskrift/1999-10-26-1130/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Overgangsregler</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">De generelle godkjenningene som ble gitt av den tidligere Nemnda for godkjenning av sivilingeniørgraden og som ble opphevet i 1997, gjøres gjeldende for dem som kan dokumentere å ha påbegynt utdanningen senest høsten 1999.</article></article><article class="legalArticle" data-lovdata-URL="LTI/forskrift/1999-10-26-1130/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Forskriften trer i kraft straks.</article></article></main></body></html>