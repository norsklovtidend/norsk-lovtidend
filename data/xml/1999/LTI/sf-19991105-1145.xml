<!DOCTYPE html><html lang="no"><head><title>Instruks om Kystvakten (kystvaktinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:55</dd><dt class="legacyID">Datokode</dt><dd class="legacyID">FOR-1999-11-05-1145</dd><dt class="dokid">DokumentID</dt><dd class="dokid">LTI/forskrift/1999-11-05-1145</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 23</dd><dt class="dateInForce">I kraft fra</dt><dd class="dateInForce">1999-11-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-01-11-3574</li><li>forskrift/1990-06-22-3963</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-06-13-42</li></ul></dd><dt class="dateOfPublication">Kunngjort</dt><dd class="dateOfPublication">1999-11-30</dd><dt class="title">Tittel</dt><dd class="title">Instruks om Kystvakten (kystvaktinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved Regjeringens res. 5. november 1999 med hjemmel i lov av 13. juni 1997 nr. 42 om Kystvakten (kystvaktloven). Fremmet av Forsvarsdepartementet.</dd><dt class="refid">RefID</dt><dd class="refid">forskrift/1999-11-05-1145</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om Kystvakten (kystvaktinstruksen).<ul class="tocSubUl"><li>§ 1. Kystvaktens oppgaver</li><li>§ 2. Kystvaktens materiell</li><li>§ 3. Merking</li><li>§ 4. Kystvaktens personell</li><li>§ 5. Legitimasjon for Kystvaktens personell</li><li>§ 6. Bruk av øvrig militært personell og materiell</li><li>§ 7. Gjennomføring av oppgaver</li><li>§ 8. Rapportering om og uskadeliggjøring av drivende gjenstander</li><li>§ 9. Alminnelig bistand til politiet</li><li>§ 10. Kystvaktens adgang til å utføre oppgaver på land</li><li>§ 11. Utøvelse av politimyndighet</li><li>§ 12. Forholdet til påtalemyndigheten</li><li>§ 13. Utøvelse av kontroll- og tvangstiltak</li><li>§ 14. Årsprogram</li><li>§ 15. Anmodning om øyeblikkelig bistand</li><li>§ 16. Rapportering</li><li>§ 17. Ikrafttredelse. Opphevelse av andre bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1999-11-05-1145" id="dokument"><h1>Instruks om Kystvakten (kystvaktinstruksen).</h1><article class="legalArticle" data-lovdata-URL="LTI/forskrift/1999-11-05-1145/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Kystvaktens oppgaver</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kystvakten skal hevde norsk suverenitet og norske suverene rettigheter. Kystvakten skal delta i og gjennomføre søk og redningsaksjoner ved faresituasjoner og ulykker til sjøs, og skal så langt det er mulig yte bistand til person som er alvorlig syk eller skadet eller av andre årsaker er i åpenbar nød.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For øvrig skal Kystvakten, i tråd med gjeldende lovgivning og med de begrensinger som følger av denne instruks:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/2/punkt/1/" id="paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/2/punkt/1/ledd/1/" id="paragraf-1-ledd-2-punkt-1-ledd-1">føre kontroll med overholdelsen av de bestemmelser som er gitt i eller i medhold av de lover som er nevnt i kystvaktloven §§ 9, 10, 11 og 12,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/2/punkt/2/" id="paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/2/punkt/2/ledd/1/" id="paragraf-1-ledd-2-punkt-2-ledd-1">utføre kontroll i forbindelse med vitenskapelige undersøkelser,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/2/punkt/3/" id="paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/2/punkt/3/ledd/1/" id="paragraf-1-ledd-2-punkt-3-ledd-1">rapportere om og eventuelt uskadeliggjøre drivende gjenstander,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/1/ledd/2/punkt/4/" id="paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/1/ledd/2/punkt/4/ledd/1/" id="paragraf-1-ledd-2-punkt-4-ledd-1">bistå politiet og andre statsetater, og</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/1/ledd/2/punkt/5/" id="paragraf-1-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/1/ledd/2/punkt/5/ledd/1/" id="paragraf-1-ledd-2-punkt-5-ledd-1">utføre anløpskontroll.</article></article></li></ul></article></article><article class="legalArticle" data-lovdata-URL="LTI/forskrift/1999-11-05-1145/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kystvaktens materiell</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kystvakten består av sjøgående fartøyer og luftfartøyer bestemt til kystvaktoppgaver.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fartøyene kan være:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Forsvarets egne fartøyer, bestemt for kystvaktformål,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">innleide sivile fartøy, eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">sivilt statlig fartøy som benyttes for bestemte oppdrag av Kystvakten.</article></article></li></ul></article></article><article class="legalArticle" data-lovdata-URL="LTI/forskrift/1999-11-05-1145/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Merking</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kystvaktens sjøgående fartøyer skal være gråmalte og tydelig merket med bokstaver «KYSTVAKT» på hver skuteside. Kystvaktens sjøgående fartøyer skal føre orlogsflagg og kystvaktflagg.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kystvaktens helikoptere skal være merket med kystvaktflagget og bokstavene «KYSTVAKT».</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Andre fartøyer som utfører kystvaktoppgaver skal være tydelig identifiserbare som kystvaktfartøy.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Forsvarsdepartementet eller den departementet bemyndiger fastsetter nærmere bestemmelser om Kystvaktens merking.</article></article><article class="legalArticle" data-lovdata-URL="LTI/forskrift/1999-11-05-1145/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kystvaktens personell</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kystvaktens personell består av tjenestemenn, sivile ombord på kontraherte fartøyer og vernepliktige.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Med Kystvaktens tjenestemenn forstås befal og andre som fast eller midlertidig er tilsatt i Kystvaktens organisasjon som tjenestemenn eller militære embedsmenn.</article></article><article class="legalArticle" data-lovdata-URL="LTI/forskrift/1999-11-05-1145/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Legitimasjon for Kystvaktens personell</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved myndighetsutøvelse skal Kystvaktens personell ha med seg kystvaktlegitimasjon.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Forsvarsdepartementet eller den departementet bemyndiger fastsetter nærmere bestemmelser om kystvaktlegitimasjon.</article></article><article class="legalArticle" data-lovdata-URL="LTI/forskrift/1999-11-05-1145/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av øvrig militært personell og materiell</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forsvarsdepartementet eller den det bemyndiger kan beslutte at deler av det militære forsvars øvrige materiell- eller personellressurser skal kunne anvendes til å utføre bestemte kystvaktoppgaver i henhold til denne instruksen.</article></article><article class="legalArticle" data-lovdata-URL="LTI/forskrift/1999-11-05-1145/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Gjennomføring av oppgaver</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kystvakten utfører oppdrag på vegne av andre offentlige myndigheter under deres faglige ansvar og ledelse. Fartøyene forblir under militær operativ kommando av vedkommende forsvarskommando.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Generelle faglige instrukser og retningslinjer for Kystvaktens oppgaveløsning rettes til Kystvaktinspektøren.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Faglige instrukser og retningslinjer i konkrete saker rettes til forsvarskommandoen eller til skipssjefen når den offentlige myndighet er ombord på fartøyet. Ved øyeblikkelig bistand eller som følge av oppdragets art, kan faglige instrukser og retningslinjer gis direkte til den enkelte kystvaktskvadron eller enhet.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Skipssjefens sikkerhetsansvar for personell og materiell går foran annen offentlig myndighets eventuelle ønsker om gitte handlinger.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Den nærmere gjennomføring av oppgaver for andre statlige myndigheter fastsettes i avtale mellom vedkommende myndighet og Forsvarsdepartementet eller den departementet bemyndiger.</article></article><article class="legalArticle" data-lovdata-URL="LTI/forskrift/1999-11-05-1145/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering om og uskadeliggjøring av drivende gjenstander</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forsvarsdepartementet fastsetter i egen instruks Kystvaktens oppgaver med hensyn til rapportering om og uskadeliggjøring av drivende gjenstander.</article></article><article class="legalArticle" data-lovdata-URL="LTI/forskrift/1999-11-05-1145/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Alminnelig bistand til politiet</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kystvaktens alminnelige bistand til politiet, herunder i forbindelse med forebyggelse og bekjempelse av forbrytelser og ulovlige aksjoner mot personer, fartøyer eller faste innretninger, reguleres av instruks av 13. februar 1998 nr. 177 om Forsvarets bistand til politiet i fred.</article></article><article class="legalArticle" data-lovdata-URL="LTI/forskrift/1999-11-05-1145/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kystvaktens adgang til å utføre oppgaver på land</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Kystvakten har ikke som oppgave å utføre oppgaver på land. Det er imidlertid adgang til å utføre oppgaver på land når oppgaven ikke kan overlates til ansvarlig myndighet på grunn av tidsmomentet, eller at oppgaven må løses fra sjøen eller det ut fra andre grunner er åpenbart nødvendig å løse oppgaven.</article></article><article class="legalArticle" data-lovdata-URL="LTI/forskrift/1999-11-05-1145/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utøvelse av politimyndighet</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Kystvakten skal utøve sin lovbestemte begrensede politimyndighet i henhold til generelle politifaglige instrukser og retningslinjer, så langt disse passer. Utover dette fastsetter Forsvarsdepartementet eller den departementet bemyndiger nærmere bestemmelser om Kystvaktens utøvelse av politimyndighet.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Innenfor territorialgrensen og i saker tilknyttet kontinentalsokkelvirksomheten, skal Kystvakten være underlagt vedkommende politimester eller særskilt utpekt politimester ved utøvelse av sin lovbestemte begrensede politimyndighet. Utenfor territorialgrensen skal Kystvakten for saker som ikke er tilknyttet kontinentalsokkelvirksomheten utøve sin lovbestemte begrensede politimyndighet i samråd med utpekt politimester.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Kystvakten er underlagt vedkommende politimester ved bistand til politiet som faller utenfor Kystvaktens lovbestemte begrensede politimyndighet.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Innenfor Svalbards territorialgrense, skal Kystvakten utøve sin lovbestemte begrensede politimyndighet i samsvar med direktiver fra Sysselmannen på Svalbard.</article></article><article class="legalArticle" data-lovdata-URL="LTI/forskrift/1999-11-05-1145/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forholdet til påtalemyndigheten</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ved etterforskning og anvendelse av straffeprosessuelle tvangsmidler innenfor territorialgrensen er Kystvakten underlagt stedlig påtalemyndighet. Utenfor territorialgrensen er Kystvakten for saker som ikke omfattes av påtaleinstruksens kapittel 33 underlagt påtalemyndighet utpekt av Riksadvokaten eller vedkommende statsadvokat.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Påtalemyndigheten kan gi nærmere bestemmelser om Kystvaktens etterforskning og anvendelse av straffeprosessuelle tvangsmidler.</article></article><article class="legalArticle" data-lovdata-URL="LTI/forskrift/1999-11-05-1145/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utøvelse av kontroll- og tvangstiltak</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Nærmere bestemmelser om Kystvaktens bruk av kontroll- og tvangstiltak fastsettes av Forsvarsdepartementet eller den departementet bemyndiger.</article></article><article class="legalArticle" data-lovdata-URL="LTI/forskrift/1999-11-05-1145/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Årsprogram</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Kystvaktens oppgaver for andre offentlige myndigheter skal skje etter innmeldt behov. På bakgrunn av innmeldt behov utarbeider Kystvaktinspektøren et årsprogram som avspeiler Kystvaktens helhetlige oppgaver og prioriteringer. Forsvarsdepartementet eller den departementet bemyndiger godkjenner årsprogrammet, og fastsetter nærmere bestemmelser om årsprogrammet.</article></article><article class="legalArticle" data-lovdata-URL="LTI/forskrift/1999-11-05-1145/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Anmodning om øyeblikkelig bistand</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Behov for øyeblikkelig bistand fremsettes på den etter forholdene hurtigste måte til Kystvaktens operative ledelse, henholdsvis Forsvarskommando Sør-Norge eller Forsvarskommando Nord-Norge, eller direkte til den enkelte kystvaktskvadron eller enhet. Fremsettes anmodningen overfor den enkelte kystvaktskvadron eller enhet skal Forsvarskommando Nord-Norge eller Forsvarskommando Sør-Norge snarest mulig underrettes av vedkommende skvadron/enhet.</article></article><article class="legalArticle" data-lovdata-URL="LTI/forskrift/1999-11-05-1145/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Det skal sendes en årsrapport fra Kystvakten til vedkommende offentlige myndiget om utførte oppgaver.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Krav til rapportering utover årsrapporten fastsettes i avtale mellom vedkommende statlige myndighet og Forsvarsdepartementet eller den departementet bemyndiger.</article></article><article class="legalArticle" data-lovdata-URL="LTI/forskrift/1999-11-05-1145/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse. Opphevelse av andre bestemmelser</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Denne instruks trer i kraft straks.</article><article class="legalP" data-absoluteaddress="/paragraf/17/ledd/2/" id="paragraf-17-ledd-2">Fra samme tidspunkt trer alminnelig tjenesteinstruks av 22. juni 1990 nr. 3963 for politiet § 1-1 tredje ledd nr. 1 i kraft.</article><article class="legalP" data-absoluteaddress="/paragraf/17/ledd/3/" id="paragraf-17-ledd-3">Fra samme tidspunkt oppheves forskrift av 11. januar 1980 nr. 3574 for samarbeid mellom Kystvakten og andre statlige myndigheter.</article></article></main></body></html>