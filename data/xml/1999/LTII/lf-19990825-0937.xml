<!DOCTYPE html><html lang="no"><head><title>Forskrift om fisket i Jølstravatnet, Jølster kommune, Sogn og Fjordane.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:12</dd><dt class="legacyID">Datokode</dt><dd class="legacyID">FOR-1999-08-25-937</dd><dt class="dokid">DokumentID</dt><dd class="dokid">LTII/forskrift/1999-08-25-937</dd><dt class="ministry">Departement</dt><dd class="ministry"><ul><li>FV</li></ul></dd><dt class="publishedIn">Publisert i</dt><dd class="publishedIn">Avd II 1999 Nr. 8</dd><dt class="dateInForce">I kraft fra</dt><dd class="dateInForce">1999-09-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-04-10-418</li></ul></dd><dt class="appliesTo">Gjelder for</dt><dd class="appliesTo">Jølster kommune, Sogn og Fjordane.</dd><dt class="basedOn">Hjemmel</dt><dd class="basedOn"><ul><li>lov/1992-05-15-47/§34</li><li>forskrift/1992-11-27-877</li></ul></dd><dt class="dateOfPublication">Kunngjort</dt><dd class="dateOfPublication">1999-09-10</dd><dt class="titleShort">Korttittel</dt><dd class="titleShort">Forskrift om fisket i Jølstravatnet</dd><dt class="title">Tittel</dt><dd class="title">Forskrift om fisket i Jølstravatnet, Jølster kommune, Sogn og Fjordane.</dd><dt class="miscInformation">Annet om dokumentet</dt><dd class="miscInformation">Fastsett av fylkesmannen i Sogn og Fjordane 25. august 1999 med heimel i lov av 15. mai 1992 nr. 47 om innlandsfisk og laksefisk m.v. § 34, jf. kgl.res. av 27. november 1992 nr. 877 om åpning for fiske etter anadrome laksefisk.</dd><dt class="refid">RefID</dt><dd class="refid">forskrift/1999-08-25-937</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fisket i Jølstravatnet, Jølster kommune, Sogn og Fjordane.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li></ul></li></ul></dd></dl></header><main class="documentBody" data-lovdata-URL="LTII/forskrift/1999-08-25-937" id="dokument"><h1>Forskrift om fisket i Jølstravatnet, Jølster kommune, Sogn og Fjordane.</h1><article class="legalP" data-absoluteaddress="/ledd/1/" id="ledd-1">Fylkesmannen i Sogn og Fjordane har fastsett forskrift for fisket i Jølstravatnet og den delen av Jølstra som ligg i Jølster kommune og likeins for dei elvane og bekkane som fell ut i Jølstravatnet eller så langt som aure frå hovudvassdraget går opp innan Jølster kommune.</article><article class="legalArticle" data-lovdata-URL="LTII/forskrift/1999-08-25-937/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Alt fiske utanom stong og kastesnøre er forbode i tida f.o.m. 16. september t.o.m. 31. mai.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Fiske med stong og kastesnøre er tillate heile året, utanom tilløpselvane til Jølstravatnet der fisket er tillate f.o.m. 1. januar t.o.m. 15. september.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Fiske med oter er tillate f.o.m. 1. juni t.o.m. 15. august.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Fiske med not er tillate f.o.m. 1. juni t.o.m. 15. juli og f.o.m. 20. august t.o.m. 15. september.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Fiske med flytegarn er tillate f.o.m. 20. august t.o.m 15. september.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Fiske med botngarn og line er tillate f.o.m. 1. juni t.o.m. 15. september i Jølstravatnet, og i Kjøsnesfjorden frå Kjøsnesbrua f.o.m. 15. april t.o.m. 15. september.</article></article><article class="legalArticle" data-lovdata-URL="LTII/forskrift/1999-08-25-937/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Alt fiske med unntak av sportsfiske (fiske med stong og kastesnøre) og oterfiske er forbode frå søndag kl. 02 til måndag kl. 06. Likeins er det forbode i denne tida å la fiskereiskap stå ute slik at fisk vert fanga eller hindra i å gå fritt.</article></article><article class="legalArticle" data-lovdata-URL="LTII/forskrift/1999-08-25-937/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det skal midt i Jølstravatnet vere eit frilaup der det ikkje kan setjast fastståande reiskap. Friløpet skal vere 1/3 av breidda på vatnet ved middels sommarvassmål, slik at garn eller line sett ut frå ei av sidene ikkje må gå lenger ut enn 1/3 av breidda på vatnet. I ei garnlenke skal samla lengde på garna ikkje overstige 200 meter.</article></article><article class="legalArticle" data-lovdata-URL="LTII/forskrift/1999-08-25-937/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den einskilde fiskar/evt. båtlag kan samla fiske med flytegarnslenker som i lengda utgjer opp til 2/3 av disponibel strandline. Rett til fiske med garn kan ikkje overførast frå eit gardsnummer til eit anna. Samla lengd på flytegarnslenker skal avgrensast til 400 meter. Grunneigarar/fiskarar som får avgrensingar etter maksimumsgrensa (400 meter) kan ikkje overføre «unytta» strandline til andre fiskarar.</article></article><article class="legalArticle" data-lovdata-URL="LTII/forskrift/1999-08-25-937/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er til ei kvar tid forbode å nytta bunden reiskap med mindre maskestorleik enn 20 omfar (32 mm mellom knutane i våt tilstand). Maksimal høgde på botngarn er 2 meter og på flytegarn 6 meter.</article></article><article class="legalArticle" data-lovdata-URL="LTII/forskrift/1999-08-25-937/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det kan berre nyttast 1 oter per person og maksimalt 2 otrar per båt. Kvar oter kan ha opptil 10 fluger/evt. spinnarar e.l.</article></article><article class="legalArticle" data-lovdata-URL="LTII/forskrift/1999-08-25-937/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Alle garnlenker skal merkast med fiskaren sitt namn på endeflotøren mot land.</article></article><article class="legalArticle" data-lovdata-URL="LTII/forskrift/1999-08-25-937/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Blåser og liknande til fortøying av fiskereiskap kan tidlegast setjast ut to veker før fisket startar og skal takast opp seinast fire veker etter at fisket er avslutta.</article></article><article class="legalArticle" data-lovdata-URL="LTII/forskrift/1999-08-25-937/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fylkesmannen kan, dersom det er føremålstenleg, dispensere frå reglane i denne forskrifta.</article></article><article class="legalArticle" data-lovdata-URL="LTII/forskrift/1999-08-25-937/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Brot på desse forskrifter er straffbart, jf. lov om laksefisk og innlandsfisk av 15. mai 1992 nr. 47 § 49.</article></article><article class="legalArticle" data-lovdata-URL="LTII/forskrift/1999-08-25-937/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Desse forskriftene tek til å gjelde 1. september 1999. Samstundes blir forskrift av 10. april 1995 nr. 418 om fisket i Jølstravatnet, Jølster kommune, Sogn og Fjordane sett ut av kraft.</article></article></main></body></html>