<!DOCTYPE html><html lang="no"><head><title>Forskrift om distriktstilskudd for potetproduksjon i Nord-Norge i 1999, Nordland, Troms og Finnmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:20</dd><dt class="legacyID">Datokode</dt><dd class="legacyID">FOR-1999-09-22-1039</dd><dt class="dokid">DokumentID</dt><dd class="dokid">LTII/forskrift/1999-09-22-1039</dd><dt class="ministry">Departement</dt><dd class="ministry"><ul><li>JB</li></ul></dd><dt class="publishedIn">Publisert i</dt><dd class="publishedIn">Avd II 1999 Nr. 9</dd><dt class="dateInForce">I kraft fra</dt><dd class="dateInForce">1999-09-22</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-10-23-1529</li></ul></dd><dt class="appliesTo">Gjelder for</dt><dd class="appliesTo">Nordland, Troms og Finnmark</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1999-10-15</dd><dt class="titleShort">Korttittel</dt><dd class="titleShort">Forskrift om tilskudd for potet, Nord-Norge</dd><dt class="title">Tittel</dt><dd class="title">Forskrift om distriktstilskudd for potetproduksjon i Nord-Norge i 1999, Nordland, Troms og Finnmark.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 22. september 1999 med hjemmel i lov av 12. mai 1995 nr. 23 om jord (jordlova) § 3 og § 18, og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1999-09-22-1039</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om distriktstilskudd for potetproduksjon i Nord-Norge i 1999, Nordland, Troms og Finnmark.<ul class="tocSubUl"><li>§ 1. Tilskudd</li><li>§ 2. Oppgaver</li><li>§ 3. Utbetaling av tilskudd</li><li>§ 4. Administrasjon</li><li>§ 5. Avkorting ved feilopplysninger, trekk og tilbakebetaling overfor godkjent foretak</li><li>§ 6. Avkorting ved feilopplysninger, trekk og tilbakebetaling overfor bruker</li><li>§ 7. Kontroll</li><li>§ 8. Dispensasjon</li><li>§ 9. Klage</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/1999-09-22-1039" id="dokument"><h1>Forskrift om distriktstilskudd for potetproduksjon i Nord-Norge i 1999, Nordland, Troms og Finnmark.</h1><article class="legalArticle" data-lovdata-URL="LTII/forskrift/1999-09-22-1039/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tilskudd</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For å bidra til potetproduksjon i Nord-Norge, gis et distriktstilskudd for poteter produsert i Nord-Norge med kr 1,00 pr. kg levert gjennom godkjent foretak for vekstsesongen 1999. Det kan gis tilskudd til matpoteter, dvs. rå, uskrellet potet i vasket eller uvasket tilstand som frembys til forbruker, jf. § 2 i forskrift om matpoteter fastsatt av Landbruksdepartementet 30. april. 1999. Det kan også gis tilskudd til poteter til konsum som bearbeides gjennom oppdeling, skrelling og/eller koking.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For å komme inn under ordningen, må matpotetene tilfredsstille kravene til kvalitet, størrelse, pakking og merking fastsatt i forskrift om matpoteter gitt av Landbruksdepartementet og eventuelle utfyllende bestemmelser til denne. Poteter til konsum som bearbeides videre, må tilfredsstille industriens krav til førsteklasses vare og avregnes som sådan til produsent for å komme inn under ordningen.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Unntatt fra tilskuddsordningen er poteter som går til produksjon av potetmel og sprit.</article></article><article class="legalArticle" data-lovdata-URL="LTII/forskrift/1999-09-22-1039/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppgaver</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For å få tilskudd, må det enkelte godkjente foretak sende oppgave til Omsetningsrådets sekretariat over de kvanta tilskuddsberettigede poteter som er mottatt pr. kvartal.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Av oppgaven må det framgå levert kvantum poteter, oppgjørspris til produsent og utbetalt tilskuddsbeløp pr. produsent. Oppgaven skal være revisorbekreftet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Kvartalsoppgaven skal være innsendt til Omsetningsrådets sekretariat senest 1 måned etter utgangen av det kvartalet potetene ble mottatt.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Godkjente foretak må sende inn nødvendige prognoser over forventet mottatt produksjon pr. måned i henhold til krav fastsatt av Omsetningsrådets sekretariat.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">For produsenter som leverer til godkjent foretak via en produsentsammenslutning, skal det i tillegg til kvartalsoppgave fra foretaket, legges fram oppgave over den enkelte produsents leveranser til produsentsammenslutningen i samme periode. Oppgaven skal vise produsentsammenslutningens avregning til hver enkelt produsent. Det skal framlegges en oversikt over deltakerne i den enkelte produsentsammenslutning. Tilskuddsforvalter kan fastsette nærmere bestemmelser om innsending av oppgaver for medlemmer i produsentsammenslutninger.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Med produsentsammenslutning forstås i denne forskriften samarbeid mellom enkeltprodusenter med formål å samordne leveransene til godkjent foretak.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Tilskuddsforvalter kan kreve at oppgavene skal sendes inn på edb-lesbart medium og at tilskuddsberettiget kvantum, tilskuddssats og samlet tilskuddsbeløp skal oppgis på avregning til produsent.</article></article><article class="legalArticle" data-lovdata-URL="LTII/forskrift/1999-09-22-1039/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utbetaling av tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Omsetningsrådets sekretariat foretar á konto utbetalinger av tilskudd til de enkelte grossister på grunnlag av innsendte månedlige prognoser og kvartalsvise oppgaver, jf. § 2.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Omsetningsrådets sekretariat kan gi utfyllende regler og vilkår for utbetaling av tilskudd, herunder fastsette andre frister for innsending av oppgaver enn det som er fastsatt i § 2.</article></article><article class="legalArticle" data-lovdata-URL="LTII/forskrift/1999-09-22-1039/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Administrasjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Omsetningsrådets sekretariat administrerer ordningen. Omsetningsrådets sekretariat avgjør etter søknad om foretak kan godkjennes for deltakelse i markedsordningen for poteter i henhold til forskrift gitt av departementet 3. juni 1999 nr. 684.</article></article><article class="legalArticle" data-lovdata-URL="LTII/forskrift/1999-09-22-1039/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avkorting ved feilopplysninger, trekk og tilbakebetaling overfor godkjent foretak</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Feil i utbetaling til godkjent foretak skal korrigeres, enten ved etterbetaling, tilbakebetaling eller trekk i utbetalinger av tilskudd til potetproduksjon. Krav kan fremmes selv om feilen ikke skyldes foretaket, og selv om foretaket har mottatt utbetalingen i aktsom god tro.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom feil opplysninger fra godkjent foretak har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m.</article></article><article class="legalArticle" data-lovdata-URL="LTII/forskrift/1999-09-22-1039/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avkorting ved feilopplysninger, trekk og tilbakebetaling overfor bruker</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Feil i utbetalingen som skyldes bruker skal rettes ved tilbakebetaling eller trekk i senere utbetalinger av tilskudd for potet og/eller andre tilskudd til bruker og ektefelle/samboer/registrert partner som gjelder samme driftsenhet. Krav om tilbakebetaling kan fremmes selv om brukeren har mottatt utbetalingen i aktsom god tro.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Er det gitt feil opplysninger fra bruker, kan det samlede tilskuddet brukeren har krav på avkortes (trekk) med et beløp tilsvarende merutbetalingen brukeren ville ha oppnådd ved å gi feil opplysninger. Dette gjelder selv om opplysningene er gitt i aktsom god tro.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Dersom driftsenheten har vært drevet i strid med gjeldende lover og forskrifter som regulerer planteproduksjon, kan alt tilskudd trekkes eller kreves tilbakebetalt. Dette gjelder selv om det ikke er regnet ut tilskudd for den ulovlige produksjonen.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Dersom feil opplysninger fra bruker har ført til for mye utbetalt tilskudd, kan det kreves rente i henhold til lov av 17. desember 1976 nr. 100 om renter ved forsinket betaling m.m. Det samme gjelder dersom brukeren burde ha visst at utbetalingen var feil.</article></article><article class="legalArticle" data-lovdata-URL="LTII/forskrift/1999-09-22-1039/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Omsetningsrådets sekretariat, Landbruksdepartementet og Riksrevisjonen kan iverksette de kontrolltiltak som ansees som nødvendige. Det kan foretas kontroll av alle antegnelser og bokføringer i forbindelse med tilskuddsordningen.</article></article><article class="legalArticle" data-lovdata-URL="LTII/forskrift/1999-09-22-1039/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">I særlige tilfeller kan Omsetningsrådets sekretariat gjøre unntak fra bestemmelsene i denne forskriften. Søknader om dispensasjon skal sendes til Omsetningsrådets sekretariat.</article></article><article class="legalArticle" data-lovdata-URL="LTII/forskrift/1999-09-22-1039/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak som er truffet i medhold av forskriften kan påklages etter lov av 10. februar 1967 om behandlingsmåten i forvaltningssaker (forvaltningsloven) kapittel VI. Fristen for å klage er 3 uker fra det tidspunkt underretning om vedtaket er kommet fram til vedkommende part.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Landbruksdepartementet er klageinstans for vedtak som er truffet av Omsetningsrådets sekretariat. I dette tilfelle skal klagen sendes via Omsetningsrådets sekretariat.</article></article><article class="legalArticle" data-lovdata-URL="LTII/forskrift/1999-09-22-1039/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskriften trer i kraft straks og samtidig oppheves forskrift av 23. oktober 1998 nr. 1529 om distriktstilskudd for potetproduksjon i Nord-Norge 1998, Nordland, Troms og Finnmark.</article></article></main></body></html>