<!DOCTYPE html><html lang="no"><head><title>Forskrift om politivedtekt, Nannestad kommune, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:20</dd><dt class="legacyID">Datokode</dt><dd class="legacyID">FOR-1987-07-14-612</dd><dt class="dokid">DokumentID</dt><dd class="dokid">LTII/forskrift/1987-07-14-612</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1987 Nr. 9</dd><dt class="appliesTo">Gjelder for</dt><dd class="appliesTo">Nannestad kommune, Akershus.</dd><dt class="dateOfPublication">Kunngjort</dt><dd class="dateOfPublication">1987-07-27</dd><dt class="titleShort">Korttittel</dt><dd class="titleShort">Forskrift om politivedtekt</dd><dt class="title">Tittel</dt><dd class="title">Forskrift om politivedtekt, Nannestad kommune, Akershus.</dd><dt class="refid">RefID</dt><dd class="refid">forskrift/1987-07-14-612</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Nannestad kommune, Akershus.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1.</li><li>§ 2.</li></ul></li><li>Kapittel II. Om orden, ferdsel, sprengningsarbeider m.v.<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>Kapittel III. Om renhold<ul class="tocSubUl"><li>§ 9.</li><li>§ 10.</li><li>§ 11.</li></ul></li><li>Kapittel IV. Om offentlige innretninger og anlegg<ul class="tocSubUl"><li>§ 12.</li><li>§ 13.</li></ul></li><li>Kapittel V. Om dyr<ul class="tocSubUl"><li>§ 14.</li><li>§ 15.</li><li>§ 16.</li><li>§ 17.</li></ul></li><li>Kapittel VI. Om offentlige forestillinger, sammenkomster e.l.<ul class="tocSubUl"><li>§ 18.</li><li>§ 19.</li><li>§ 20.</li><li>§ 21.</li></ul></li><li>Kapittel VII. Om barn<ul class="tocSubUl"><li>§ 22.</li><li>§ 23.</li><li>§ 24.</li><li>§ 25.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1987-07-14-612" id="dokument"><h1>Forskrift om politivedtekt, Nannestad kommune, Akershus.</h1><article class="legalP" data-absoluteaddress="/ledd/1/" id="ledd-1">Justisdepartementet stadfester 14. juli 1987 vedtak i Nannestad kommunestyre den 23. mars 1987 om ny politivedtekt for Nannestad kommune, Oslo og Akershus fylke, jfr. kgl.res. av 16. januar 1925 og 19. august 1932, lov av 6. juni 1891 om politivedtekter for rikets herreder, lov av 22. mai 1875 om høve til å gi dramatiske og andre offentlige forestillinger m.v., og lov av 17. juni 1932 om tillegg til politilovgivningen.</article><article class="legalP" data-absoluteaddress="/ledd/2/" id="ledd-2">Vedtekten lyder:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1987-07-14-612/KAPITTEL_1" data-partID="k1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTII/forskrift/1987-07-14-612/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted forstås i denne vedtekt enhver vei, bru, park, plass, strand eller annet sted som er bestemt for alminnelig ferdsel eller er alminnelig beferdet.</article></article><article class="legalArticle" data-lovdata-URL="LTII/forskrift/1987-07-14-612/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekt er lagt på eier av hus eller grunn, hviler også på den som fester, bruker, leier eller bestyrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1987-07-14-612/KAPITTEL_2" data-partID="k2"><h2>Kapittel II. Om orden, ferdsel, sprengningsarbeider m.v.</h2><article class="legalArticle" data-lovdata-URL="LTII/forskrift/1987-07-14-612/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">På eller i umiddelbar nærhet av offentlig sted må ikke oppløp, sammenstimling av folk eller annen larmende oppførsel finne sted slik at den offentlige orden forstyrres, folk forulempes eller ferdselen hemmes. På offentlig sted er det forbudt å nyte eller by fram alkohol. På sted som nevnt i foregående ledd er også kortspill forbudt. Enhver plikter straks å rette seg etter pålegg, tegn eller signal som politiet gir for å opprettholde ro og orden eller for å regulere ferdselen.</article></article><article class="legalArticle" data-lovdata-URL="LTII/forskrift/1987-07-14-612/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller ut over offentlig sted er det forbudt å sette eller henge noe som kan være til hinder eller ulempe for ferdselen.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Uten tillatelse av politiet er det på sted som nevnt i første ledd forbudt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">å dele ut eller spre aviser, brosjyrer, annonser, plakater eller foranstalte gående eller kjørende reklame.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">å bruke høyttaler, framføre musikk eller sang og å gi oppvisning eller framsyning av noe slag.</article></article></li></ul></article></article><article class="legalArticle" data-lovdata-URL="LTII/forskrift/1987-07-14-612/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Politiet kan forby skiløping og aking med kjelke eller sparkstøtting på nærmere angitt offentlig sted, når hensyn til ro, orden og trafikksikkerhet krever det.</article></article><article class="legalArticle" data-lovdata-URL="LTII/forskrift/1987-07-14-612/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">På, ut over eller i nærheten av offentlig sted er det forbudt å skyte med gevær, pistol, flobbert eller andre våpen eller med bue, sprettert eller liknende. Det er også forbudt å brenne av krutt eller annet eksplosivt stoff, å kaste stein, snøball eller annet som kan skade eller plage den som ferdes på offentlig sted. Det er forbudt uten hjemmel å bære ladd skytevåpen på offentlig sted.</article></article><article class="legalArticle" data-lovdata-URL="LTII/forskrift/1987-07-14-612/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Den som på eller i nærheten av offentlig sted vil foreta sprengningsarbeid, skal på forhånd skriftlig melde dette til politiet som kan påby truffet særlige sikkerhetsforanstaltninger. Ved sprengningsarbeid skal det vises nødvendig forsiktighet. Påleggsladning («kaking», «bjønning») er forbudt uten etter spesiell tillatelse fra politiet. Publikum skal varsles i tide ved all sprengning.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Den som på eller ved offentlig sted vil foreta gravningsarbeid skal på forhånd skriftlig melde til politiet.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Ansvarshavende plikter ved gravnings- og spregningsarbeid å sette opp de nødvendige sperringer for å trygge veifarende mot skade. I mørke og usiktbart vær plikter han også å sette opp tente lykter i tilstrekkelig antall ved sperringene.</article><article class="legalP" data-absoluteaddress="/kapittel/2/paragraf/5/ledd/4/" id="kapittel-2-paragraf-5-ledd-4">Politiet avgjør om andre rådgjerder er nødvendige, herunder også om det under anleggstiden må legges provisorisk adkomstvei.</article></article><article class="legalArticle" data-lovdata-URL="LTII/forskrift/1987-07-14-612/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Når det på eller ved offentlig sted skal foretas arbeid som kan medføre fare for ferdselen eller gjøre den usikker så som oppføring, nedrivning eller reparasjon av bygning eller liknende, skal dette på forhånd meldes til politiet som kan påby truffet nødvendig sikringstiltak.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1987-07-14-612/KAPITTEL_3" data-partID="k3"><h2>Kapittel III. Om renhold</h2><article class="legalArticle" data-lovdata-URL="LTII/forskrift/1987-07-14-612/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Papir, avfall og liknende skal ikke kastes på eller ved offentlig sted, men legges i innretning til dette bruk. Knusing av flasker på offentlig sted er forbudt.</article></article><article class="legalArticle" data-lovdata-URL="LTII/forskrift/1987-07-14-612/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Når snø eller is truer med å falle fra hustak mot offentlig sted, skal eieren straks sette opp avvisere som gjør det tydelig at ferdselen er forbundet med fare eller ulempe og snarest sørge for at taket blir ryddet. Snø eller is fra gårdsplass, tomt eller hage må ikke kastes på offentlig sted.</article></article><article class="legalArticle" data-lovdata-URL="LTII/forskrift/1987-07-14-612/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Kjøretøyer som på offentlig sted brukes til kjøring av gjødsel, søppel, avfall, jord, sand, steinkull, koks, kalk eller liknende skal være tette og ikke overlesset slik at ikke noe spilles under kjøringen. Kjøretøyenes hjul, belter og understell skal holdes rene slik at veibanen ikke blir tilsølet.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1987-07-14-612/KAPITTEL_4" data-partID="k4"><h2>Kapittel IV. Om offentlige innretninger og anlegg</h2><article class="legalArticle" data-lovdata-URL="LTII/forskrift/1987-07-14-612/§12" data-name="§12" data-partID="§12" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Utenom plakattavlene er det forbudt å sette opp oppslag og kunngjøringer på eller mot offentlig sted uten tillatelse fra politiet. Unntatt er oppslag som bare angår den eiendom de er oppslått på eller som angår annen lovlig forretning som drives der.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Uvedkommende må ikke skade eller fjerne plakater som er lovlig anbrakt. Oppslag skal fjernes når det er foreldet.</article></article><article class="legalArticle" data-lovdata-URL="LTII/forskrift/1987-07-14-612/§13" data-name="§13" data-partID="§13" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">I offentlig parkanlegg e.l. skal en rette seg etter de for stedet gitte ordensregler.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1987-07-14-612/KAPITTEL_5" data-partID="k5"><h2>Kapittel V. Om dyr</h2><article class="legalArticle" data-lovdata-URL="LTII/forskrift/1987-07-14-612/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Det er forbudt å la hester, kyr, sauer, geiter, svin og fjørfé gå løse på eller ved offentlig sted uten forsvarlig tilsyn. Dyreeierne plikter på anmodning straks å fjerne dyr som kommer ut på offentlig sted. Eier eller fører av hund plikter på offentlig sted å fjerne avføring etter disse på forsvarlig måte.</article></article><article class="legalArticle" data-lovdata-URL="LTII/forskrift/1987-07-14-612/§15" data-name="§15" data-partID="§15" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Politiet kan bestemme at hund som kan forulempe mennesker eller dyr, på offentlig sted skal holdes i bånd eller være forsynt med munnkurv.</article></article><article class="legalArticle" data-lovdata-URL="LTII/forskrift/1987-07-14-612/§16" data-name="§16" data-partID="§16" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Det er forbudt på offentlig sted:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/paragraf/3/ledd/1/punkt/1/" id="kapittel-5-paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/5/paragraf/3/ledd/1/punkt/1/ledd/1/" id="kapittel-5-paragraf-3-ledd-1-punkt-1-ledd-1">å la hund gå løs uten bånd i tida mellom 1. april og 20. august og ellers mellom kl. 22 og kl. 7,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/paragraf/3/ledd/1/punkt/2/" id="kapittel-5-paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/5/paragraf/3/ledd/1/punkt/2/ledd/1/" id="kapittel-5-paragraf-3-ledd-1-punkt-2-ledd-1">å la tisper ferdes ute i løpetida.</article></article></li></ul></article></article><article class="legalArticle" data-lovdata-URL="LTII/forskrift/1987-07-14-612/§17" data-name="§17" data-partID="§17" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Politiet kan ta vare på hund som går løs i strid med forskriftene i §§ 15 og 16. Hvis ikke eieren har hentet hunden innen 3 dager etter at han personlig er varslet eller senest 8 dager etter kunngjøring i de vanlige lokalavisene, kan politiet selge eller avlive den. Eieren eller besitteren bærer utgiftene etter denne paragraf. Kan hundens eier eller besitter ikke finnes, eller han ikke kan betale omkostningene, bæres disse av kommunen.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1987-07-14-612/KAPITTEL_6" data-partID="k6"><h2>Kapittel VI. Om offentlige forestillinger, sammenkomster e.l.</h2><article class="legalArticle" data-lovdata-URL="LTII/forskrift/1987-07-14-612/§18" data-name="§18" data-partID="§18" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Friluftsmøter, sportsstevner, folketog og andre prosesjoner på offentlig sted skal senest 8 dager før tilstelningen aktes avholdt, meldes til politiet. Dersom det er nødvendig av hensyn til den offentlige ro og orden eller sikkerhet, kan politiet sette nærmere vilkår eller eventuelt helt forby de nevnte møter m.v.</article></article><article class="legalArticle" data-lovdata-URL="LTII/forskrift/1987-07-14-612/§19" data-name="§19" data-partID="§19" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Sammenkomst med dans eller annen sammenkomst av utelukkende eller overveiende selskapelig eller underholdende art må ikke holdes uten tillatelse av politiet dersom det er adgang for en ubestemt krets av personer.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Politiet kan forby slike sammenkomster hvis de forstyrrer den offentlige ro og orden ved støy, musikk eller på annen måte.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">Sammenkomster skal ikke vare lenger enn til kl. 01.00 uten særskilt tillatelse fra politiet.</article></article><article class="legalArticle" data-lovdata-URL="LTII/forskrift/1987-07-14-612/§20" data-name="§20" data-partID="§20" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Enhver som vil arrangere konserter, dramatiske forestillinger og liknende, samt sirkus, pantomimer, skytebane, ringkasting og liknende som næring eller som næring holde offentlig dans, maskerade, karusell og liknende, må ha tillatelse av politiet.</article></article><article class="legalArticle" data-lovdata-URL="LTII/forskrift/1987-07-14-612/§21" data-name="§21" data-partID="§21" data-absoluteaddress="/kapittel/6/paragraf/4/" id="kapittel-6-paragraf-4"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/6/paragraf/4/ledd/1/" id="kapittel-6-paragraf-4-ledd-1">Den som vil avholde slike sammenkomster, forestillinger m.v. som nevnt i §§ 19 og 20 skal sende søknad til politiet senest 8 dager før tilstelningen aktes avholdt. Tillatelsen gis av politiet til en bestemt person som blir ansvarlig for arrangementet.</article><article class="legalP" data-absoluteaddress="/kapittel/6/paragraf/4/ledd/2/" id="kapittel-6-paragraf-4-ledd-2">Offentlig kunngjøring av arrangementet må ikke skje før tillatelse er gitt.</article><article class="legalP" data-absoluteaddress="/kapittel/6/paragraf/4/ledd/3/" id="kapittel-6-paragraf-4-ledd-3">Den ansvarlige plikter å etterkomme de ordrer politiet gir for å opprettholde ro og orden. Berusede personer må ikke gis adgang. Ved sammenkomster, forestillinger og forevisninger m.v. skal publikum rette seg etter de gjeldende regler for orden og sømmelighet og etterkomme de påbud som politiet gir. Når hensynet til offentlig ro og orden krever det, kan politiet avbryte arrangementet.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1987-07-14-612/KAPITTEL_7" data-partID="k7"><h2>Kapittel VII. Om barn</h2><article class="legalArticle" data-lovdata-URL="LTII/forskrift/1987-07-14-612/§22" data-name="§22" data-partID="§22" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Foreldre og andre foresatte plikter å sørge for at små barn i deres varetekt er under forsvarlig tilsyn slik at de ikke med lek eller på annen måte hindrer ferdselen på offentlig sted.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Barn under 15 år som på egen hånd streifer om på offentlig sted etter kl. 20.00 i tiden fra 1. oktober til 30. april eller etter kl. 22.00 i tiden 1. mai til 30. september, kan politiet bringe eller vise hjem.</article></article><article class="legalArticle" data-lovdata-URL="LTII/forskrift/1987-07-14-612/§23" data-name="§23" data-partID="§23" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Dersom noen ikke gjør sin plikt etter denne vedtekt, kan politiet gripe inn for å hindre at forsømmelsen volder skade eller ulempe.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Politiet kan også hindre eller stanse handlinger som er forbudt etter denne vedtekt, eller utbedre skader, fjerne hindringer e.l. som er oppstått på grunn av brudd på bestemmelsene i denne vedtekt.</article></article><article class="legalArticle" data-lovdata-URL="LTII/forskrift/1987-07-14-612/§24" data-name="§24" data-partID="§24" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Overtredelse av denne vedtekt eller av påbud som er gitt med hjemmel i vedtekten, straffes etter straffelovens § 339 nr. 2, hvis den ikke går inn under strengere straffebud.</article></article><article class="legalArticle" data-lovdata-URL="LTII/forskrift/1987-07-14-612/§25" data-name="§25" data-partID="§25" data-absoluteaddress="/kapittel/7/paragraf/4/" id="kapittel-7-paragraf-4"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/7/paragraf/4/ledd/1/" id="kapittel-7-paragraf-4-ledd-1">Denne vedtekt trer i kraft en måned etter at den er stadfestet av Justisdepartementet.</article><article class="legalP" data-absoluteaddress="/kapittel/7/paragraf/4/ledd/2/" id="kapittel-7-paragraf-4-ledd-2">Fra samme tid gjelder ikke lenger politivedtekten for Nannestad stadfestet av Justisdepartementet 1. april 1966.</article></article></section></main></body></html>