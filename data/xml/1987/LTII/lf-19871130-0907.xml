<!DOCTYPE html><html lang="no"><head><title>Forskrift om politivedtekt, Osen kommune, Sør-Trøndelag</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:20</dd><dt class="legacyID">Datokode</dt><dd class="legacyID">FOR-1987-11-30-907</dd><dt class="dokid">DokumentID</dt><dd class="dokid">LTII/forskrift/1987-11-30-907</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1987 Nr. 14</dd><dt class="appliesTo">Gjelder for</dt><dd class="appliesTo">Osen kommune, Sør-Trøndelag</dd><dt class="dateOfPublication">Kunngjort</dt><dd class="dateOfPublication">1987-12-14</dd><dt class="titleShort">Korttittel</dt><dd class="titleShort">Forskrift om politivedtekt</dd><dt class="title">Tittel</dt><dd class="title">Forskrift om politivedtekt, Osen kommune, Sør-Trøndelag</dd><dt class="refid">RefID</dt><dd class="refid">forskrift/1987-11-30-907</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Osen kommune, Sør-Trøndelag<ul class="tocSubUl"><li>Kap. 1. Alminnelige bestemmelser.<ul class="tocSubUl"><li>§ 1.</li><li>§ 2.</li></ul></li><li>Kap. 2. Offentlig sted.<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>Kap. 3. Hindring/sikring av ferdselen.<ul class="tocSubUl"><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li></ul></li><li>Kap. 4. Renhold på offentlig sted.<ul class="tocSubUl"><li>§ 14.</li><li>§ 15.</li><li>§ 16.</li></ul></li><li>Kap. 5. Offentlige innretninger og anlegg.<ul class="tocSubUl"><li>§ 17.</li><li>§ 18.</li></ul></li><li>Kap. 6. Dyr<ul class="tocSubUl"><li>§ 19.</li><li>§ 20.</li><li>§ 21.</li></ul></li><li>Kap. 7. Offentlige forestillinger<ul class="tocSubUl"><li>§ 22.</li><li>§ 23.</li><li>§ 24.</li></ul></li><li>Kap. 8. Barn<ul class="tocSubUl"><li>§ 25.</li><li>§ 26.</li></ul></li><li>Kap. 9. Forskjellige bestemmelser.<ul class="tocSubUl"><li>§ 27.</li><li>§ 28.</li><li>§ 29.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1987-11-30-907" id="dokument"><h1>Forskrift om politivedtekt, Osen kommune, Sør-Trøndelag</h1><article class="legalP" data-absoluteaddress="/ledd/1/" id="ledd-1">Justisdepartementet stadfester, 30. november 1987 vedtak av Osen kommunestyre den 10. april 1987 og endringsvedtak den 6. november 1987 om ny politivedtekt for Osen kommune, Sør-Trøndelag fylke, jfr. kgl.res. av 16. januar 1925 og 19. august 1932, lov av 6. juni 1891 om politivedtekter i rikets herreder, lov av 22. mai 1875 om høve til å gi dramatiske og andre forestillinger m.v. og lov av 17. juni 1932 om tillegg til politilovgivningen.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1987-11-30-907/KAPITTEL_1" data-partID="k1"><h2>Kap. 1. Alminnelige bestemmelser.</h2><article class="legalArticle" data-lovdata-URL="LTII/forskrift/1987-11-30-907/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted forstås i denne vedtekt veg, sti, plass, bru, brygge, kai, strand eller annet sted som er alminnelig beferdet eller bestemt for alminnelig ferdsel.</article></article><article class="legalArticle" data-lovdata-URL="LTII/forskrift/1987-11-30-907/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som etter denne vedtekt er lagt på eier av hus eller grunn, hviler også på den som fester, leier eller bestyrer hus eller grunn.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1987-11-30-907/KAPITTEL_2" data-partID="k2"><h2>Kap. 2. Offentlig sted.</h2><article class="legalArticle" data-lovdata-URL="LTII/forskrift/1987-11-30-907/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver plikter straks å rette seg etter de pålegg, tegn eller signaler som politiet gir for å opprettholde den alminnelige orden, regulerer ferdselen eller trygge publikum.</article></article><article class="legalArticle" data-lovdata-URL="LTII/forskrift/1987-11-30-907/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller i umiddelbar nærhet av offentlig sted må ingen delta i oppstyr, sammenstimling eller lage larm eller bråk som forstyrrer den alminnelige orden eller ferdsel.</article></article><article class="legalArticle" data-lovdata-URL="LTII/forskrift/1987-11-30-907/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Samles mange mennesker ved inngangen til forsamlingslokale, idrettsplass, utsalgssted, holdeplass e.l., skal de rette seg etter de pålegg som politiet eller arrangøren gir for å opprettholde alminnelig orden, eller regulere ferdselen.</article></article><article class="legalArticle" data-lovdata-URL="LTII/forskrift/1987-11-30-907/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Når det på eller i umiddelbar nærhet av offentlig sted arrangeres folketog, friluftsmøte, idrettsstevne, oppvisning m.v. skal politiet på forhånd ha melding. Politiet kan forby arrangement for å opprettholde den alminnelige orden eller for å trygge ferdselen.</article></article><article class="legalArticle" data-lovdata-URL="LTII/forskrift/1987-11-30-907/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller i umiddelbar nærhet av offentlig sted er det forbudt å nyte, skjenke eller by fram rusdrikk.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">På offentlig sted er spill om penger forbudt.</article></article><article class="legalArticle" data-lovdata-URL="LTII/forskrift/1987-11-30-907/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">På, ut over eller i umiddelbar nærhet av offentlig sted er det forbudt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/6/ledd/1/punkt/1/" id="kapittel-2-paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/6/ledd/1/punkt/1/ledd/1/" id="kapittel-2-paragraf-6-ledd-1-punkt-1-ledd-1">Å skyte med gevær eller annet skytevåpen.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/6/ledd/1/punkt/2/" id="kapittel-2-paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/6/ledd/1/punkt/2/ledd/1/" id="kapittel-2-paragraf-6-ledd-1-punkt-2-ledd-1">Å tenne på fyrverkeri eller andre eksplosive stoffer uten politiets tillatelse.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/6/ledd/1/punkt/3/" id="kapittel-2-paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/6/ledd/1/punkt/3/ledd/1/" id="kapittel-2-paragraf-6-ledd-1-punkt-3-ledd-1">Å kaste, sette eller legge gjenstander/avfall som kan være til skade eller ulempe for dem som ferdes der.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/6/ledd/1/punkt/4/" id="kapittel-2-paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/6/ledd/1/punkt/4/ledd/1/" id="kapittel-2-paragraf-6-ledd-1-punkt-4-ledd-1">Å plassere uregistrerte motorkjøretøy.</article></article></li></ul></article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Det er forbudt uten hjemmel å bære ladd skytevåpen på offentlig sted.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1987-11-30-907/KAPITTEL_3" data-partID="k3"><h2>Kap. 3. Hindring/sikring av ferdselen.</h2><article class="legalArticle" data-lovdata-URL="LTII/forskrift/1987-11-30-907/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Sprengningsarbeid på eller i umiddelbar nærhet av offentlig sted skal på forhånd meldes til politiet som kan påby særlige sikkerhetstiltak. Ved sprengningsarbeid må det vises nødvendig forsiktighet. Publikum må varsles i tide.</article></article><article class="legalArticle" data-lovdata-URL="LTII/forskrift/1987-11-30-907/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Oppføring, nedriving eller reparasjon av bygning, graving eller annet arbeide på eller ut mot offentlig sted som kan medføre fare for ferdselen, skal på forhånd meldes til politiet. Politiet kan bestemme hvorledes arbeidsstedet skal holdes avsperret og påby andre sikkerhetstiltak.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Inntil arbeidet er utført skal det ved sperring settes opp et tilstrekkelig antall tente lykter når det er mørkt eller usiktbart vær. Åpne grøfter skal snarest mulig fylles, pakkes og jevnes.</article></article><article class="legalArticle" data-lovdata-URL="LTII/forskrift/1987-11-30-907/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Stoppekraner for vanntilførselen på offentlig sted skal være forsynt med kapsel eller lokk i plan med grunnen.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Avløpsrenner og sluker på offentlig sted skal utformes slik at de ikke er til hinder for den alminnelige ferdsel. Tak- og avløpsrenner som føres ut til offentlig sted skal holdes rene og tette.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Kummer for stikkrenner i offentlig vei skal være dekket med rist eller sikret på annen forsvarlig måte.</article></article><article class="legalArticle" data-lovdata-URL="LTII/forskrift/1987-11-30-907/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Dersom det fra hus i nærheten av offenlig sted, er fare for at snø, is eller andre løse gjenstander (så som takstein, planker o.l.) kan være til fare for den alminnelige ferdsel, skal eieren snarest sørge for å sette opp anvisere om faren. Eieren må snarest sørge for at de gjenstander som volder faren, blir fjernet.</article></article><article class="legalArticle" data-lovdata-URL="LTII/forskrift/1987-11-30-907/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Politiet kan forby eller gi regulerende bestemmelser for ferdsel på islagt vann eller sjø.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Den som skjærer åpninger i isen, skal innhegne eller merke åpningen på betryggende måte.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1987-11-30-907/KAPITTEL_4" data-partID="k4"><h2>Kap. 4. Renhold på offentlig sted.</h2><article class="legalArticle" data-lovdata-URL="LTII/forskrift/1987-11-30-907/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Den som driver salg fra kiosk, e.l. på eller mot offentlig sted, skal sørge for at området ikke skjemmes eller tilsmusses av virksomheten. Eieren plikter å sørge for at det blir satt opp et tilstrekkelig antall kurver for papir og avfall.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Den som arrangerer tilstelning på offentlig sted, skal sørge for at papir og annet avfall blir fjernet etter arrangementet.</article></article><article class="legalArticle" data-lovdata-URL="LTII/forskrift/1987-11-30-907/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Eier eller bruker av hus eller grunn mot offentlig sted må ikke legge snø, is eller annet avfall fra eiendommen på offentlig sted.</article></article><article class="legalArticle" data-lovdata-URL="LTII/forskrift/1987-11-30-907/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Kjøretøy som brukes til kjøring av gjødsel, søppel, avfall, jord, sand, sagflis, kloakkinnhold e.l. på offentlig sted, skal være innrettet slik at det ikke spilles noe under kjøringen.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1987-11-30-907/KAPITTEL_5" data-partID="k5"><h2>Kap. 5. Offentlige innretninger og anlegg.</h2><article class="legalArticle" data-lovdata-URL="LTII/forskrift/1987-11-30-907/§17" data-name="§17" data-partID="§17" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">På kirkegård er det forbudt å sykle, ake, drive sport, lek, spill eller annet som ikke sømmer seg der.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Løse hunder må ikke slippes inn eller tas med på kirkegård.</article></article><article class="legalArticle" data-lovdata-URL="LTII/forskrift/1987-11-30-907/§18" data-name="§18" data-partID="§18" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Kunngjøringer, plakater e.l. må ikke slås opp på offentlig sted utenom de oppslagssteder eller tavler som er godkjent av kommunen til slikt bruk. Det gjelder ikke oppslag på en eiendom med opplysninger som bare vedkommer eiendommen eller næringsvirksomhet som drives der.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Det er forbudt å rive ned, skade eller skjemme oppslag som er lovlig sat opp.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Oppslag skal fjernes når de er foreldet.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1987-11-30-907/KAPITTEL_6" data-partID="k6"><h2>Kap. 6. Dyr</h2><article class="legalArticle" data-lovdata-URL="LTII/forskrift/1987-11-30-907/§19" data-name="§19" data-partID="§19" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Det er forbudt å la husdyr gå løs på offentlig sted uten forsvarlig tilsyn.</article></article><article class="legalArticle" data-lovdata-URL="LTII/forskrift/1987-11-30-907/§20" data-name="§20" data-partID="§20" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Politiet kan bestemme at hund som kan forulempe mennesker eller dyr på offentlig sted, skal holdes i bånd eller være forsynt med munnkurv.</article></article><article class="legalArticle" data-lovdata-URL="LTII/forskrift/1987-11-30-907/§21" data-name="§21" data-partID="§21" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Politiet kan ta i forvaring hund som går løs i strid med bestemmelsene i § 19 eller § 20. Unnlater den som eier eller besitter hunden å hente hunden innen tre dager etter at han er varslet personlig eller ved kunngjøring i pressen, kan politiet selge eller avlive hunden.</article></article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1987-11-30-907/KAPITTEL_7" data-partID="k7"><h2>Kap. 7. Offentlige forestillinger</h2><article class="legalArticle" data-lovdata-URL="LTII/forskrift/1987-11-30-907/§22" data-name="§22" data-partID="§22" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Uten tillatelse av politiet må ingen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/7/paragraf/1/ledd/1/punkt/1/" id="kapittel-7-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/7/paragraf/1/ledd/1/punkt/1/ledd/1/" id="kapittel-7-paragraf-1-ledd-1-punkt-1-ledd-1">Holde forestilling som nevnt i § 1 i lov av 22. mai 1875.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/7/paragraf/1/ledd/1/punkt/2/" id="kapittel-7-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/7/paragraf/1/ledd/1/punkt/2/ledd/1/" id="kapittel-7-paragraf-1-ledd-1-punkt-2-ledd-1">Holde annen offentlig forestilling eller forevisning som nevnt i § 4 i lov av 22. mai 1875.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/7/paragraf/1/ledd/1/punkt/3/" id="kapittel-7-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/7/paragraf/1/ledd/1/punkt/3/ledd/1/" id="kapittel-7-paragraf-1-ledd-1-punkt-3-ledd-1">Som næring holde offentlig dans, drive tivoli, skytebane e.l.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/7/paragraf/1/ledd/1/punkt/4/" id="kapittel-7-paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/7/paragraf/1/ledd/1/punkt/4/ledd/1/" id="kapittel-7-paragraf-1-ledd-1-punkt-4-ledd-1">Arrangere sammenkomst med dans eller annen sammenkomst av utelukkende eller overveiende selskapelig eller underholdende art.</article></article></li></ul></article></article><article class="legalArticle" data-lovdata-URL="LTII/forskrift/1987-11-30-907/§23" data-name="§23" data-partID="§23" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Den som vil arrangere forestilling m.v. som nevnt i § 22 skal i god tid på forhånd sende søknad til politiet med opplysninger om tid og sted for forestillingen m.v. og om hvem som er den ansvarlige.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Politiet kan fastsette vilkår for tillatelsen.</article><article class="legalP" data-absoluteaddress="/kapittel/7/paragraf/2/ledd/3/" id="kapittel-7-paragraf-2-ledd-3">Arrangøren må etterkomme de pålegg som politiet ellers gir for å holde ro og orden og trygge publikums sikkerhet.</article><article class="legalP" data-absoluteaddress="/kapittel/7/paragraf/2/ledd/4/" id="kapittel-7-paragraf-2-ledd-4">Forestilling m.v. skal ikke finne sted mellom kl. 02.00 og kl. 08.00. Politiet kan i spesielle tilfeller gjøre unntak fra dette.</article></article><article class="legalArticle" data-lovdata-URL="LTII/forskrift/1987-11-30-907/§24" data-name="§24" data-partID="§24" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Ved forestilling m.v. skal publikum oppføre seg sømmelig og ordentlig. Ingen må ved støy eller på annen måte hindre eller avbryte forestillingen m.v. eller forstyrre andre tilstedeværende.</article><article class="legalP" data-absoluteaddress="/kapittel/7/paragraf/3/ledd/2/" id="kapittel-7-paragraf-3-ledd-2">Berusede personer må ikke gis adgang til offentlig forestilling m.v.</article><article class="legalP" data-absoluteaddress="/kapittel/7/paragraf/3/ledd/3/" id="kapittel-7-paragraf-3-ledd-3">Publikum skal etterkomme de henstillinger som arrangøren gir for å holde alminnelig ro og orden.</article><article class="legalP" data-absoluteaddress="/kapittel/7/paragraf/3/ledd/4/" id="kapittel-7-paragraf-3-ledd-4">Når hensynet til offentlig ro og orden krever det, kan politiet avbryte forestilling m.v. som nevnt i § 22.</article></article></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1987-11-30-907/KAPITTEL_8" data-partID="k8"><h2>Kap. 8. Barn</h2><article class="legalArticle" data-lovdata-URL="LTII/forskrift/1987-11-30-907/§25" data-name="§25" data-partID="§25" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Barn under 14 år har ikke adgang til offentlig dans eller sammenkomst som nevnt i § 22, punkt 4, uten i følge med foreldre eller andre foresatte.</article><article class="legalP" data-absoluteaddress="/kapittel/8/paragraf/1/ledd/2/" id="kapittel-8-paragraf-1-ledd-2">Dette gjelder ikke sammenkomster for skoleelever med bl.a. dans under tilsyn av voksne personer. Dette gjelder heller ikke når slik sammenkomst utelukkende blir arrangert for barn mellom 12 og 14 år. Arrangementet må da være slutt senest kl. 23.00.</article></article><article class="legalArticle" data-lovdata-URL="LTII/forskrift/1987-11-30-907/§26" data-name="§26" data-partID="§26" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Barn under 14 år som på egen hånd streifer om på offentlig sted etter kl. 23.00, kan politiet bringe eller vise hjem. Foreldre eller andre foresatte skal så vidt mulig sørge for at små barn i deres varetekt er under tilsyn når de ferdes på offentlig sted.</article></article></section><section class="section" data-name="kap9" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1987-11-30-907/KAPITTEL_9" data-partID="k9"><h2>Kap. 9. Forskjellige bestemmelser.</h2><article class="legalArticle" data-lovdata-URL="LTII/forskrift/1987-11-30-907/§27" data-name="§27" data-partID="§27" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Unnlater noen å utføre noe han etter denne vedtekt har plikt til, kan politiet la det utføre på hans vegne og bekostning, eller sørge for at det nødvendige blir gjort for å hindre at forsømmelsen volder skade eller ulempe for andre.</article><article class="legalP" data-absoluteaddress="/kapittel/9/paragraf/1/ledd/2/" id="kapittel-9-paragraf-1-ledd-2">Politiet kan også hindre eller stanse handlinger som er forbudt etter denne vedtekt, eller rydde av veien ulemper som skyldes at noen har forbrutt seg mot vedtektene.</article></article><article class="legalArticle" data-lovdata-URL="LTII/forskrift/1987-11-30-907/§28" data-name="§28" data-partID="§28" data-absoluteaddress="/kapittel/9/paragraf/2/" id="kapittel-9-paragraf-2"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/9/paragraf/2/ledd/1/" id="kapittel-9-paragraf-2-ledd-1">Overtredelse av denne vedtekt eller av pålegg, gitt i medhold av vedtekten, straffes etter straffeloven § 339, nr. 2, hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTII/forskrift/1987-11-30-907/§29" data-name="§29" data-partID="§29" data-absoluteaddress="/kapittel/9/paragraf/3/" id="kapittel-9-paragraf-3"><h3 class="legalArticleHeader"><span class="legalArticleValue">§ 29</span>.</h3><article class="legalP" data-absoluteaddress="/kapittel/9/paragraf/3/ledd/1/" id="kapittel-9-paragraf-3-ledd-1">Denne vedtekt trer i kraft 1 måned etter at den er stadfestet av Justis- og politidepartementet.</article><article class="legalP" data-absoluteaddress="/kapittel/9/paragraf/3/ledd/2/" id="kapittel-9-paragraf-3-ledd-2">Fra samme tid gjelder ikke politivedtektene for Osen Herad, vedtatt av herredsstyret 18. september 1916, stadfestet 26. januar 1917.</article></article></section></main></body></html>