<!DOCTYPE html><html lang="no"><head><title>Forskrift om utvisning av laksefiskeplasser på statens grunn, Finnmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:07</dd><dt class="legacyID">Datokode</dt><dd class="legacyID">FOR-1987-11-06-896</dd><dt class="dokid">DokumentID</dt><dd class="dokid">LTII/forskrift/1987-11-06-896</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1987 Nr. 14</dd><dt class="appliesTo">Gjelder for</dt><dd class="appliesTo">Finnmark</dd><dt class="basedOn">Hjemmel</dt><dd class="basedOn"><ul><li>lov/1964-03-06/§16</li></ul></dd><dt class="dateOfPublication">Kunngjort</dt><dd class="dateOfPublication">1987-12-14</dd><dt class="titleShort">Korttittel</dt><dd class="titleShort">Forskrift om utvisning av laksefiskeplass på statens grunn, Finnmark</dd><dt class="title">Tittel</dt><dd class="title">Forskrift om utvisning av laksefiskeplasser på statens grunn, Finnmark.</dd><dt class="refid">RefID</dt><dd class="refid">forskrift/1987-11-06-896</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utvisning av laksefiskeplasser på statens grunn, Finnmark.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li></ul></dd></dl></header><main class="documentBody" data-lovdata-URL="LTII/forskrift/1987-11-06-896" id="dokument"><h1>Forskrift om utvisning av laksefiskeplasser på statens grunn, Finnmark.</h1><article class="legalP" data-absoluteaddress="/ledd/1/" id="ledd-1">Med hjemmel i lov om laksefisket og innlandsfisket av 6. mars 1964 § 16, jfr. kgl.res. av 24. september 1965, har Direktoratet for naturforvaltning 6. november 1987 fastsatt følgende forskrift for utvisning av laksefiskeplasser på statens sjøgrunn i Finnmark:</article><article class="legalArticle" data-lovdata-URL="LTII/forskrift/1987-11-06-896/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Fiske etter laks, sjøaure og sjørøye på statens grunn i Finnmark kan etter bestemmelsene i § 16 og § 17 i lov av 6. mars 1964 om laksefiske og innlandsfiske administreres<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">enten ved bortforpaktning</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">eller ved utvisning</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">eller ved fiskekortordning med eller uten kortavgift.</article></article></li></ul></article></article><article class="legalArticle" data-lovdata-URL="LTII/forskrift/1987-11-06-896/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Utvisning skjer ved Jordsalgskontoret i Finnmark i samsvar med bestemmelsene i lov av 12. mars 1965 om statens umatrikulerte grunn i Finnmark fylke, forskrifter gitt ved kgl.res. av 15. juli 1966 i medhold av § 2 i nevnte lov, lov av 6. mars 1964 om laksefiske og innlandsfiske § 16 og disse forskrifter. Ved utvisningen har norske borgere bosatt i Finnmark fortrinnsrett.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Utvisning for fiske med kilenot og krokgarn bør fortrinnsvis skje til aktive jordbrukere og fiskere hjemmehørende i vedkommende herred.</article></article><article class="legalArticle" data-lovdata-URL="LTII/forskrift/1987-11-06-896/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å komme i betraktning ved utvisning og fornyelse av tidligere utvisninger må søknad være innsendt innen 1. desember. Senere innkomne søknader kan tas i betraktning etter hvert som de innløper, men skal stå tilbake for søknader innkommet innen 1. desember. All utvisning skal såvidt mulig være klar innen 1. mai.</article></article><article class="legalArticle" data-lovdata-URL="LTII/forskrift/1987-11-06-896/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før utvisning gis skal søknaden forelegges vedkommende laksestyre eller fylkesmannen i Finnmark til uttalelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Bevis for betalt fisketrygdavgift må vedlegges søknad eller forevises. Det samme gjelder ved søknad om fornyelse.</article></article><article class="legalArticle" data-lovdata-URL="LTII/forskrift/1987-11-06-896/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den plass som utvises skal ha en slik utstrekning at den gir plass for et redskap. Avstanden mellom redskapene skal være så stor at redskapene ikke hindrer fisket for hverandre – og minst 400 meter for nye fiskere. For fiskere som har fått utvist fiskeplasser tidligere og for gårdsbruk hvor det utviste fiske er en vesentlig del av inntekten, gjelder den tidligere bestemmelse om minste avstand på 200 meter. Dersom det utvises plass for dobbeltnot eller dobbelt krokgarn, skal avstanden i alle tilfeller være minst 600 meter.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Avstanden fra munningen av lakselv skal for nye fiskere være minst 1.000 meter. For andre gjelder den tidligere bestemmelse om minsteavstand 500 meter.</article></article><article class="legalArticle" data-lovdata-URL="LTII/forskrift/1987-11-06-896/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Hvor plassens grenser ikke er bestemt ved tydelig naturlige merker, må utvisningsmyndighetene sørge for at plassen avmerkes tydelig enten på fast fjell eller på stein oppsatt like ovenfor plassen.</article></article><article class="legalArticle" data-lovdata-URL="LTII/forskrift/1987-11-06-896/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som har fått utvist fiske, plikter å foreta merking av redskapen i samsvar med de bestemmelser som er gitt av Direktoratet for vilt og ferskvannsfisk 1. februar 1972.</article></article><article class="legalArticle" data-lovdata-URL="LTII/forskrift/1987-11-06-896/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Lakseplasser utvises for 3 år om gangen med virkning fra 1. mai. De kan brukes av fiskeren eller hans husstand med leiet mannskap. Framleie og lån er ikke tillatt.</article></article><article class="legalArticle" data-lovdata-URL="LTII/forskrift/1987-11-06-896/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Direktoratet for naturforvaltning fastsetter den årlige utvisningsavgift for de forskjellige redskapstyper.</article></article><article class="legalArticle" data-lovdata-URL="LTII/forskrift/1987-11-06-896/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som foretar utvisning skal føre fortegnelse over de fiskeplasser som blir utvist innen hvert herred og utferdiger et «Laksebrev» til vedkommende fisker. Laksebrevet skal inneholde fiskerens navn, plassens navn, beliggenhet, nummer og avgrensning, tiden for utvisningen, avgiftens størrelse, kvittering for betalt førstegangsavgift, samt ordlyden av § 11.</article></article><article class="legalArticle" data-lovdata-URL="LTII/forskrift/1987-11-06-896/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Laksebrevet skal inndras og fornyelse nektes dersom brukeren:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">Gjør seg skyldig i overtredelse av bestemmelser i lov av 6. mars 1964 om laksefisk og innlandsfiske eller bestemmelser gitt i medhold av nevnte lov.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">Ikke i rett tid betaler utvisningsavgiften, jfr. § 9.</article></article></li></ul></article></article><article class="legalArticle" data-lovdata-URL="LTII/forskrift/1987-11-06-896/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Den som foretar utvisning skal til enhver tid holde seg a jour med hvilke laksefiskeplasser som kan disponeres ved utvisning. Vedkommende politimester gis oppgaver over utvisningene innen politidistriktet.</article></article><article class="legalArticle" data-lovdata-URL="LTII/forskrift/1987-11-06-896/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Overtredelse av disse forskriftene og vilkår fastsatt i laksebrevet kan medføre straff.</article></article><article class="legalArticle" data-lovdata-URL="LTII/forskrift/1987-11-06-896/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Forskriften trer i kraft umiddelbart. Samtidig oppheves forskrift om det samme av 20. februar 1973 med senere endringer.</article></article></main></body></html>