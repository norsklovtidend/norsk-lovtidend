<!DOCTYPE html><html lang="no"><head><title>Forskrift om befordringsvedtekt for transport med ferjer i riksvegsamband.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">FOR-1987-12-16-961</dd><dt class="dokid">DokumentID</dt><dd class="dokid">LTI/forskrift/1987-12-16-961</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 25</dd><dt class="dateInForce">I kraft fra</dt><dd class="dateInForce">1988-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1986-12-08-2170</li><li>lov/1976-06-04-63</li><li>lov/1976-06-04-63/§3</li><li>lov/1976-06-04-63/§13</li><li>lov/1976-06-04-63/§27</li></ul></dd><dt class="dateOfPublication">Kunngjort</dt><dd class="dateOfPublication">1987-12-29</dd><dt class="title">Tittel</dt><dd class="title">Forskrift om befordringsvedtekt for transport med ferjer i riksvegsamband.</dd><dt class="refid">RefID</dt><dd class="refid">forskrift/1987-12-16-961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om befordringsvedtekt for transport med ferjer i riksvegsamband.<ul class="tocSubUl"><li>§ 1. Gyldighetsområde</li><li>§ 2. Fortrinnsrett</li><li>§ 3. Ombord- og ilandkjøring</li><li>§ 4. Kjøretøy under overfart</li><li>§ 5. Alkohol og røking</li><li>§ 6. Billett og billettkontroll</li><li>§ 7. Ikrafttreden m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-12-16-961" id="dokument"><h1>Forskrift om befordringsvedtekt for transport med ferjer i riksvegsamband.</h1><article class="legalP" data-absoluteaddress="/ledd/1/" id="ledd-1">Godkjent av Samferdselsdepartementet 16. desember 1987 med hjemmel i forskrift av 8. desember 1986 nr. 2170 om persontransport i rute innenlands, jfr. lov 4. juni 1976 nr. 63 om samferdsel §§ 3, 13 og 27.</article><article class="legalArticle" data-lovdata-URL="LTI/forskrift/1987-12-16-961/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Gyldighetsområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Befordringsvedtekten gjelder for transport med ferje i riksvegsamband, og når slik ferje anløper ferjeleie utenfor riksvegnettet. Vedtekten gjelder også på ferje i fylkesvegsamband og kommunalt samband når vedtak om dette er truffet av kompetent myndighet.</article></article><article class="legalArticle" data-lovdata-URL="LTI/forskrift/1987-12-16-961/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fortrinnsrett</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kjøretøyer medtas i den rekkefølge disse kommer til ferjekai/oppstillingsplass, med mindre ferjefører, eller den denne bemyndiger, av stuings- og vekthensyn bestemmer annerledes.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Kjøretøy under utrykning, herunder syketransporter, Televerkets og elektrisitetsvesenets feilrettebiler, har fortrinnsrett. Det samme gjelder for personbusser i rute, postrutebiler samt bårebiler med følge. Ambulanse og brannvesenets kjøretøyer har fortrinnsrett også i retur fra utrykning.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Følgende har fortrinnsrett på uoppsettelige tjenestereiser:<p class="leddfortsettelse">leger, jordmødre, hjemmesykepleiere, prester, veterinærer, politi og forsvarets kjøretøy med prioritetsbevis, jfr. rundskriv nr. 41/48 Vk av 31. juli 1948 fra Vegdirektoratet.</p></article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Vegsjefen kan i samråd med fylkeskommunen gi fortrinnsrett til andre i særlige unntakstilfeller.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Dersom det møter opp flere med fortrinnsrett ved ferjeleiet enn ferjen kan ta, bestemmer ferjefører eller den denne bemyndiger, hvem som er mest berettiget. Livsviktige transporter skal alltid gå foran.</article></article><article class="legalArticle" data-lovdata-URL="LTI/forskrift/1987-12-16-961/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ombord- og ilandkjøring</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ombord- og ilandkjøring skal bare skje på signal fra ferjefører, eller den denne bemyndiger, som også bestemmer kjøretøyets plassering på ferjen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Når det er fastsatt ved oppslag på land eller om bord, skal passasjerer ikke sitte i kjøretøy under henholdsvis ombord- og ilandkjøring. Ferjefører, eller den denne bemyndiger, kan nekte ombordkjøring hvis påbudet ikke etterkommes. I særskilte enkelttilfeller kan ferjefører eller den denne bemyndiger, samtykke i at passasjerer sitter i kjøretøy under ombord- og ilandkjøring.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det er ikke tillatt å stå eller gå mellom kjøretøy når ferjen legger til kai.</article></article><article class="legalArticle" data-lovdata-URL="LTI/forskrift/1987-12-16-961/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kjøretøy under overfart</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Under overfart (fra kjøretøy er parkert om bord til ferjen har lagt til kai) skal motor være avslått, parkeringsbremser og laveste gir være koplet inn. Når det er fastsatt ved oppslag om bord, er det forbudt å oppholde seg i kjøretøy under overfarten. I særskilte enkelttilfeller kan ferjefører, eller den denne bemyndiger, samtykke i at personer oppholder seg i kjøretøy under overfart.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det er forbudt å røke på bildekket og i bilene, samt å bruke ild, fylle bensin eller olje.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Særskilte regler gjelder for transport av farlig gods.</article></article><article class="legalArticle" data-lovdata-URL="LTI/forskrift/1987-12-16-961/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Alkohol og røking</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er forbudt å nyte alkohol om bord på ferjen med mindre dette skjer i samsvar med og på de vilkår som måtte være fastsatt i skjenkebevilling for restaurasjon om bord. Røking er ikke tillatt når dette er fastsatt ved oppslag. Ferjefører, eller den denne bemyndiger, kan nekte å medta reisende som er synlig beruset.</article></article><article class="legalArticle" data-lovdata-URL="LTI/forskrift/1987-12-16-961/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Billett og billettkontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Rett til befordring fås ved kjøp av billett eller kort. Billett skal løses eller kort fremvises/klippes om bord dersom det ikke er truffet særskilt ordning for betaling på land. Den reisende må selv kontrollere at det er mottatt riktig billett og vekslepenger. Reklamasjon må gjøres på stedet. Får en reisende ikke løst billett i rett tid, skal dette gis til kjenne overfor ferjebesetningen snarest mulig og før ferjen forlates. Billetten/kortet skal oppbevares under hele reisen og skal forevises ved kontroll.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Reisende som ved kontroll ikke kan vise gyldig billett eller kort skal foruten ordinær billett på vedkommende strekning, også betale en tilleggstakst som tilsvarer det dobbelte av den aktuelle takst for enkeltbillett. Minstetakst for personer og for biler skal følge bestemmelsene i riksvegferjeregulativet.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">For takster, tilleggstakster og moderasjoner m.v. vises for øvrig til Riksvegferjeregulativet.</article></article><article class="legalArticle" data-lovdata-URL="LTI/forskrift/1987-12-16-961/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttreden m.m.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Befordringsvedtekten skal slås opp på godt synlig sted om bord i ferjen og ved ferjeleiet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Befordringsvedtekten trer i kraft 1. januar 1988.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Forskrift av 21. august 1970 om instruks for førere av ferjer i riksvegferjesamband oppheves fra samme dato. Særskilt fortrinnsrett som er gitt i medhold av nevnte bestemmelser gjelder for den tid som er fastsatt.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Ferjetrafikken skal for øvrig avvikles i samsvar med samferdselsloven, lokale transportvilkår, sjødyktighetslovens generelle bestemmelser og forskrift om sikkerhetstiltak m.m. på passasjer-, lasteskip og lekter av 15. juni 1987 nr. 507, kap. III § 11.</article></article></main></body></html>