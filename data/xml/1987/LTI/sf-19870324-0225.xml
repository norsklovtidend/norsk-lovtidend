<!DOCTYPE html><html lang="no"><head><title>Forskrift etter vegloven § 13.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:48</dd><dt class="legacyID">Datokode</dt><dd class="legacyID">FOR-1987-03-24-225</dd><dt class="dokid">DokumentID</dt><dd class="dokid">LTI/forskrift/1987-03-24-225</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 7</dd><dt class="dateInForce">I kraft fra</dt><dd class="dateInForce">1987-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1963-06-21-23/§13</li><li>lov/1963-06-21-23/§9</li></ul></dd><dt class="dateOfPublication">Kunngjort</dt><dd class="dateOfPublication">1987-04-28</dd><dt class="title">Tittel</dt><dd class="title">Forskrift etter vegloven § 13.</dd><dt class="refid">RefID</dt><dd class="refid">forskrift/1987-03-24-225</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift etter vegloven § 13.<ul class="tocSubUl"><li>§ 1. Virkeområde</li><li>§ 2. Vegtyper</li><li>§ 3. Vegbredder</li><li>§ 4. Fartsnivå</li><li>§ 5. Atskillelse</li><li>§ 6. Dimensjonerende trafikkmengder og kjøretøy</li><li>§ 7. Vegnormaler</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1987-03-24-225" id="dokument"><h1>Forskrift etter vegloven § 13.</h1><article class="legalP" data-absoluteaddress="/ledd/1/" id="ledd-1">Samferdselsdepartementet har 24. mars 1987 med hjemmel i vegloven av 21. juni 1963 nr. 23 § 13, jfr. § 9, fastsatt forskrifter for anlegg av veg.</article><article class="legalArticle" data-lovdata-URL="LTI/forskrift/1987-03-24-225/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene gjelder utforming og standard ved bygging av offentlige veger og gater, jfr. vegloven § 1. Forskriftene tar sikte på at vegnettet utformes for sikker og effektiv transport av mennesker og gods. Vegnettet skal utformes best mulig tilpasset bebyggelse, bomiljø, bymønster, landskap, vegetasjon, landbruksarealer, kulturminner m.v.</article></article><article class="legalArticle" data-lovdata-URL="LTI/forskrift/1987-03-24-225/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vegtyper</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Veg skal anlegges som en av følgende typer: Hovedveg, samleveg, atkomstveg og gang/sykkelveg. Hovedveg deles inn i motorveg, avkjørselsfri veg og avkjørselsregulert veg. Samleveg deles inn i avkjørselsfri veg og avkjørselsregulert veg.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Hovedveger skal dekke behovet for transport mellom distrikter, områder og viktige sentra. Hovedveger utgjør også viktige forbindelser mellom bydeler.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Motorveg (klasse A og B) er avkjørselsfri og kan bare trafikeres av motorkjøretøy som lovlig kan kjøre med minst 40 km/t. Motorveg klasse A har midtdeler og planskilte kryss.</article><article class="legalP" data-absoluteaddress="/paragraf/2/punkt/2/ledd/3/" id="paragraf-2-punkt-2-ledd-3">Avkjørselsfri veg er fri for direkte avkjørsler til eiendommene langs vegen.</article><article class="legalP" data-absoluteaddress="/paragraf/2/punkt/2/ledd/4/" id="paragraf-2-punkt-2-ledd-4">Serviceanlegg for de vegfarende kan anlegges ved motorveg og avkjørselsfri veg etter en rutevis vurdering.</article><article class="legalP" data-absoluteaddress="/paragraf/2/punkt/2/ledd/5/" id="paragraf-2-punkt-2-ledd-5">Avkjørselsregulert veg tillater et begrenset antall avkjørsler.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Samleveger er forbindelsesveger innenfor distrikter, områder og bydeler. Samlevegene forbinder atkomstvegene med hovedvegene.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">4.</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Atkomstveger gir avkjørsel til den enkelte eiendom langs vegen. Atkomstveger dimensjoneres for lav fart.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">5.</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Gang/sykkelveger utformes med sikte på å dekke de myke trafikanters behov for transport, atkomst og opphold. Det samme gjelder fortau, gågater og gatetun.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/2/punkt/6/" id="paragraf-2-punkt-6"><span class="data-originalId">6.</span><article class="legalP" data-absoluteaddress="/paragraf/2/punkt/6/ledd/1/" id="paragraf-2-punkt-6-ledd-1">Ved planlegging og utbygging av vegnettet skal vegtypen fastlegges.</article></article></li></ul></article><article class="legalArticle" data-lovdata-URL="LTI/forskrift/1987-03-24-225/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vegbredder</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Veg for motorisert trafikk skal anlegges med en av følgende bredder:<table><thead><tr><th colspan="2" data-text-align="left" data-vertical-align="top">Antall felt<sup class="footnotereference" data-footnotereferencevalue="1" data-unique-footnote-counter="1">1</sup></th><th data-text-align="left" data-vertical-align="top">Feltbredde-m</th><th data-text-align="left" data-vertical-align="top">Skulderbredde-m</th></tr></thead><tbody><tr><td data-text-align="left" data-vertical-align="top">Firefelts veg</td><td data-text-align="right" data-vertical-align="top">(IA) </td><td data-text-align="left" data-vertical-align="top">  3,5</td><td data-text-align="left" data-vertical-align="top">  3</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IB) </td><td data-text-align="left" data-vertical-align="top">  3,5</td><td data-text-align="left" data-vertical-align="top">  1,5</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IC) </td><td data-text-align="left" data-vertical-align="top">  3,25</td><td data-text-align="left" data-vertical-align="top">  1,5</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(ID) </td><td data-text-align="left" data-vertical-align="top">  3</td><td data-text-align="left" data-vertical-align="top">  1</td></tr><tr><td data-text-align="left" data-vertical-align="top">Tofelts veg</td><td data-text-align="right" data-vertical-align="top">(IIA) </td><td data-text-align="left" data-vertical-align="top">  3,5</td><td data-text-align="left" data-vertical-align="top">  3</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IIB) </td><td data-text-align="left" data-vertical-align="top">  3,5</td><td data-text-align="left" data-vertical-align="top">  1,5</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IIC) </td><td data-text-align="left" data-vertical-align="top">  3,25</td><td data-text-align="left" data-vertical-align="top">  1</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IID) </td><td data-text-align="left" data-vertical-align="top">  3</td><td data-text-align="left" data-vertical-align="top">  0,75</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IIE) </td><td data-text-align="left" data-vertical-align="top">  2,75</td><td data-text-align="left" data-vertical-align="top">  0,5</td></tr><tr><td data-text-align="left" data-vertical-align="top" /><td data-text-align="right" data-vertical-align="top">(IIEred) </td><td data-text-align="left" data-vertical-align="top">  2,5</td><td data-text-align="left" data-vertical-align="top">  0,5</td></tr><tr><td data-text-align="left" data-vertical-align="top">Enfelts veg</td><td data-text-align="right" data-vertical-align="top">(III) </td><td data-text-align="left" data-vertical-align="top">  3</td><td data-text-align="left" data-vertical-align="top">  0,5</td></tr></tbody></table></article></article></li></ul><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Tidligere vegklasser i parentes</article></footer><article class="legalP" data-absoluteaddress="/paragraf/3/ledd/1/" id="paragraf-3-ledd-1">Skulderbreddene er normalverdier utenfor tettbygd strøk. Skulderbredden kan varieres avhengig av trafikkmengde, fart, bebyggelse, terreng, arealbruk og dreneringsløsning. Skulderbredden må aldri være mindre enn 0,5 m mot grøft og 0,25 m mot kantstein.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">De to smaleste firefeltsvegene benyttes bare i tettbygd strøk. Feltbredden kan reduseres til 2,75 m i firefelts bygater, med få store biler i dimensjonerende time. Med store biler menes typekjøretøy SP eller L, jfr. vegnormalene. Skulderbredden kan varieres som angitt over.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Firefeltsveg bygges normalt med midtdeler. Midtdeler kan sløyfes hvis fartsnivået er 60 km/t eller lavere.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Feltbredden på enfeltsveg kan fravikes noe, hvis det er ønskelig f.eks. av hensyn til kommunaltekniske anlegg på boligveier.<ul class="defaultList"><li data-li-identifier="2." data-name="2."><article class="listArticle" data-absoluteaddress="/paragraf/3/ledd/4/punkt/1/" id="paragraf-3-ledd-4-punkt-1"><span class="data-originalId">2.</span><article class="legalP" data-absoluteaddress="/paragraf/3/ledd/4/punkt/1/ledd/1/" id="paragraf-3-ledd-4-punkt-1-ledd-1">Bredden på anlegg for gang- og sykkeltrafikk fastlegges etter en behovsvurdering. Vanlig bredde på gang-/sykkelveg er 2,5-4 m. Skuldre kommer i tillegg.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/4/punkt/2/" id="paragraf-3-ledd-4-punkt-2"><span class="data-originalId">3.</span><article class="legalP" data-absoluteaddress="/paragraf/3/ledd/4/punkt/2/ledd/1/" id="paragraf-3-ledd-4-punkt-2-ledd-1">Ved planlegging og utbygging av vegnettet skal vegbredden fastlegges.</article></article></li></ul></article></article><article class="legalArticle" data-lovdata-URL="LTI/forskrift/1987-03-24-225/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fartsnivå</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Linjeføring og andre vegelementer skal utformes slik at trafikantene i størst mulig grad velger riktig fart ut fra stedlige forhold. Detaljutformingen av vegen (sikt, overhøyde m.v.) bør være i samsvar med fartsnivået.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Ved planlegging og utbygging av vegnettet skal fartsnivået angis.</article></article></li></ul></article><article class="legalArticle" data-lovdata-URL="LTI/forskrift/1987-03-24-225/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Atskillelse</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Vegnettet bør bygges ut slik at motorisert trafikk holdes atskilt fra gang- og sykkeltrafikk. Særlig gjelder dette mellom viktige målområder som hjem, skole, arbeid, forretninger, bussholdeplasser, etc., og ellers der blandet trafikk gir sikkerhetsmessige eller avviklingsmessige problemer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Ved planlegging og utbygging av vegnettet skal det fastlegges hvordan gang/sykkeltrafikken skal avvikles.</article></article></li></ul></article><article class="legalArticle" data-lovdata-URL="LTI/forskrift/1987-03-24-225/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dimensjonerende trafikkmengder og kjøretøy</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Ved planlegging og utbygging av vegnettet skal arealbruk og tilhørende vegfunksjoner vurderes i et 20 års perspektiv. Forventet trafikkutvikling skal kartlegges for alle trafikantgrupper.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Veger som dimensjoneres for tung trafikk skal bygges slik at de normalt kan trafikeres av kjøretøy med inntil 10 tonns akseltrykk, inntil 16 tonns boggitrykk, inntil 4,5 meters høyde og inntil 2,5 meters bredde. Ved utbedring kan akseltrykket eventuelt bygges ut gradvis, ved i første omgang å bygge ut til 10 tonn med telerestriksjoner. Det bør dimensjoneres for sporingsegenskaper tilsvarende typekjøretøy SP, jfr. vegnormalene.</article><article class="legalP" data-absoluteaddress="/paragraf/6/punkt/2/ledd/2/" id="paragraf-6-punkt-2-ledd-2">Veger der det ikke er vesentlig behov for trafikk med store kjøreøy skal bygges slik at de normalt kan trafikeres av kjøretøy med inntil 6 tonns akseltrykk, inntil 10 tonns boggitrykk, inntil 3,75 m fri høyde og inntil 2,5 m bredde. Det bør dimensjoneres for sporingsegenskaper tilsvarende typekjøretøy LL.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Forskrift for trafikklaster for vegbruer, gang/sykkelvegbruer, ferjekaier og andre konstruksjoner i det offentlige vegnett fastsettes av Vegdirektoratet. Lastforskrifter for vegbruer gjøres gjeldende som minimumsforskrifter for hele det offentlige vegnett.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Ved planlegging og utbygging av vegnettet skal dimensjonerende trafikkmengder og kjøretøy fastlegges.</article></article></li></ul></article><article class="legalArticle" data-lovdata-URL="LTI/forskrift/1987-03-24-225/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vegnormaler</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Vegdirektoratet kan innenfor rammen av forskriftene fastsette utfyllende bestemmelser – vegnormaler.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Vegnormaler skal konsekvensanalyseres før de vedtas. Offentlige og private institusjoner og organisasjoner som skal benytte vegnormalene, eller som skal ivareta brukerinteresser, bør gis anledning til å uttale seg. Vegdirektoratet bestemmer på hvilken måte høring skal foregå. Høring kan unnlates hvis den ikke vil være praktisk gjennomførlig eller må anses åpenbart unødvendig.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/punkt/3/" id="paragraf-7-punkt-3"><span class="data-originalId">3.</span><article class="legalP" data-absoluteaddress="/paragraf/7/punkt/3/ledd/1/" id="paragraf-7-punkt-3-ledd-1">Myndighet til å fravike vegnormalene innenfor forskriftenes rammer, legges til Vegdirektoratet for riksveg, fylkesutvalget for fylkesveg og formannskapet for kommunal veg.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/7/punkt/4/" id="paragraf-7-punkt-4"><span class="data-originalId">4.</span><article class="legalP" data-absoluteaddress="/paragraf/7/punkt/4/ledd/1/" id="paragraf-7-punkt-4-ledd-1">Vegnormalene skal sikre en tilfredsstillende og enhetlig kvalitet på vegnettet ut fra samferdselspolitiske mål. Vegnormalene vil derfor måtte inneholde endel standardkrav. Vegnormalene skal likevel gi frihet til å velge løsning tilpasset forholdene på stedet.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/7/punkt/5/" id="paragraf-7-punkt-5"><span class="data-originalId">5.</span><article class="legalP" data-absoluteaddress="/paragraf/7/punkt/5/ledd/1/" id="paragraf-7-punkt-5-ledd-1">Vegnormalene er en del av det tekniske grunnlaget for valg av løsning gjennom planlegging. Planbehandlingen skal skje med hjemmel i plan- og bygningsloven eller med hjemmel i forskriftene til vegloven § 12.</article></article></li></ul></article><article class="legalArticle" data-lovdata-URL="LTI/forskrift/1987-03-24-225/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriftene trer i kraft 1. april 1987. Samtidig oppheves forskrifter av 6. juli 1976, 7. september 1978 og 23. juli 1981 gitt med hjemmel i vegloven § 13.</article></article></main></body></html>