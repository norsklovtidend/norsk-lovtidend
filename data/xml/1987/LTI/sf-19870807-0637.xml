<!DOCTYPE html><html lang="no"><head><title>Forskrift om generell typegodkjenning av teleteknisk brukerutstyr som kan knyttes til de offentlige telenett.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">FOR-1987-08-07-637</dd><dt class="dokid">DokumentID</dt><dd class="dokid">LTI/forskrift/1987-08-07-637</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li></ul></dd><dt class="dateOfPublication">Kunngjort</dt><dd class="dateOfPublication">1987-08-25</dd><dt class="title">Tittel</dt><dd class="title">Forskrift om generell typegodkjenning av teleteknisk brukerutstyr som kan knyttes til de offentlige telenett.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 7. august 1987 med hjemmel i lov av 29. april 1899 (telegrafloven) § 1. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1987-08-07-637</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om generell typegodkjenning av teleteknisk brukerutstyr som kan knyttes til de offentlige telenett.<ul class="tocSubUl"><li>§ 1. Virkeområde</li><li>§ 2. Andre forskrifter</li><li>§ 3. Typegodkjenning</li><li>§ 4. Søknad om typegodkjenning</li><li>§ 5. Gjennomføring av typegodkjenning</li><li>§ 6. Innsending av prøveeksemplarer av brukerutstyr for typegodkjenning</li><li>§ 7. Melding om typegodkjenning. Merking av typegodkjent utstyr</li><li>§ 8. Betydningen av typegodkjenning</li><li>§ 9. Følger av bruk, import etc. av ikke typegodkjent brukerutstyr</li><li>§ 10. Fornyet vurdering av typegodkjenning. Tilbaketrekking av typegodkjenning</li><li>§ 11. Nektelse av bruk av tidligere typegodkjent brukerutstyr</li><li>§ 12. Klager over forvaltningsvedtak</li><li>§ 13. Gebyrer</li><li>§ 14. Dispensasjon</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1987-08-07-637" id="dokument"><h1>Forskrift om generell typegodkjenning av teleteknisk brukerutstyr som kan knyttes til de offentlige telenett.</h1><article class="legalArticle" data-lovdata-URL="LTI/forskrift/1987-08-07-637/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gir generelle bestemmelser om typegodkjenning av teleteknisk brukerutstyr som kan knyttes til det offentlige telefonnettet, det offentlige teleksnettet, de offentlige datanett via abonnentlinjer, samt til utleide samband.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med teleteknisk brukerutstyr menes utstyr som er egnet til bruk mot de offentlige telenett, herunder selvbyggersett og deler av annet utstyr som har funksjoner som teleteknisk brukerutstyr.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriftene gjelder også for teleteknisk brukerutstyr som kan koples mot de offentlige telenett via bedrifts- og husstandsinterne nett. Det kan imidlertid bestemmes at en eller flere av bestemmelsene i denne eller underliggende forskrifter ikke skal gjelde for slikt brukerutstyr.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Forskriftene gjelder ikke for teleteknisk brukerutstyr som i sin helhet faller inn under forskrifter om kabelfjernsynsnett.</article></article><article class="legalArticle" data-lovdata-URL="LTI/forskrift/1987-08-07-637/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Andre forskrifter</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Denne forskrift gir utfyllende bestemmelser til Alminnelig forskrift om husstands- og bedriftsinterne teletekniske linjenett, om typegodkjenning av teleteknisk brukerutstyr og om autorisasjon av leverandører, installatører etc.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For typegodkjenning av teleteknisk brukerutstyr suppleres denne forskrift av underliggende forskrifter på to nivåer: gruppeforskrifter og utstyrsforskrifter. I disse kan inntas avvik fra de generelle bestemmelsene i denne forskrift.</article></article><article class="legalArticle" data-lovdata-URL="LTI/forskrift/1987-08-07-637/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Typegodkjenning</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Teleteknisk brukerutstyr som nevnt i § 1 foran kan ikke innføres, omsettes eller på annen måte overlates til andre, før utstyret er typegodkjent av Statens teleforvaltning.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Eksemplarer av teleteknisk brukerutstyr som innføres i hensikt å bli typegodkjent, kan innføres etter tillatelse fra Statens teleforvaltning.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">I særlige tilfeller kan typegodkjenning gis for et nærmere avgrenset tidsrom, for særskilt bruk i et avgrenset område, eller for utførelsen av spesielle tjenester.</article></article><article class="legalArticle" data-lovdata-URL="LTI/forskrift/1987-08-07-637/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad om typegodkjenning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søkeren må ha forretningssted i Norge eller ha en norsk representant.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om typegodkjenning skal skje skriftlig og skal blant annet inneholde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">Nødvendige opplysninger om søkeren.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">En beskrivelse av det teletekniske brukerutstyret med informasjon om virkemåten, herunder fabrikant- og utstyrstypebetegnelse, og f.eks.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/1/" id="paragraf-4-ledd-2-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/1/ledd/1/" id="paragraf-4-ledd-2-punkt-2-ledd-1-punkt-1-ledd-1">Grensesnitt</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/2/" id="paragraf-4-ledd-2-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/2/ledd/1/" id="paragraf-4-ledd-2-punkt-2-ledd-1-punkt-2-ledd-1">Liste over tekniske data</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/3/" id="paragraf-4-ledd-2-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/3/ledd/1/" id="paragraf-4-ledd-2-punkt-2-ledd-1-punkt-3-ledd-1">Virkemåte</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/4/" id="paragraf-4-ledd-2-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/4/ledd/1/" id="paragraf-4-ledd-2-punkt-2-ledd-1-punkt-4-ledd-1">Brukerinstruksjon</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/5/" id="paragraf-4-ledd-2-punkt-2-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/5/ledd/1/" id="paragraf-4-ledd-2-punkt-2-ledd-1-punkt-5-ledd-1">Modulasjonsprinsipp</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/6/" id="paragraf-4-ledd-2-punkt-2-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/6/ledd/1/" id="paragraf-4-ledd-2-punkt-2-ledd-1-punkt-6-ledd-1">Overføringstype</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/2/punkt/2/ledd/1/punkt/7/" id="paragraf-4-ledd-2-punkt-2-ledd-1-punkt-7"><span class="data-originalId">-</span><article class="legalP" data-absoluteaddress="/paragraf/4/ledd/2/punkt/2/ledd/1/punkt/7/ledd/1/" id="paragraf-4-ledd-2-punkt-2-ledd-1-punkt-7-ledd-1">Installasjonsinstruks</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">Detaljer som viser hvordan brukerutstyret forutsettes brukt, og med et blokkskjema som også viser eventuelt tilleggsutstyr.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">Opplysninger om vedlikeholds- og reparasjonsmuligheter.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">Strømløpsskjema etter nærmere anvisning i utstyrsforskriftene.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/4/ledd/2/punkt/6/" id="paragraf-4-ledd-2-punkt-6"><span class="data-originalId">6.</span><article class="legalP" data-absoluteaddress="/paragraf/4/ledd/2/punkt/6/ledd/1/" id="paragraf-4-ledd-2-punkt-6-ledd-1">Dersom det er aktuelt, dokumentasjon som viser at brukerutstyret tilfredsstiller elektriske sikkerhetskrav. For brukerutstyr med tilkopling til lysnettet, men som ikke er gjenstand for godkjenning av NEMKO, må det forelegges et godkjenningsbrev som viser at NEMKO's «Forskrifter for elektroniske apparater (IEC Publikasjon 65, 380 og 435), er tilfredsstilt.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/4/ledd/2/punkt/7/" id="paragraf-4-ledd-2-punkt-7"><span class="data-originalId">7.</span><article class="legalP" data-absoluteaddress="/paragraf/4/ledd/2/punkt/7/ledd/1/" id="paragraf-4-ledd-2-punkt-7-ledd-1">Dersom det er aktuelt, dokumentasjon som viser at brukerutstyret tilfredsstiller kravene til radiostråling og motstandsdyktighet overfor radiostråling.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/4/ledd/2/punkt/8/" id="paragraf-4-ledd-2-punkt-8"><span class="data-originalId">8.</span><article class="legalP" data-absoluteaddress="/paragraf/4/ledd/2/punkt/8/ledd/1/" id="paragraf-4-ledd-2-punkt-8-ledd-1">Beskrivelse (strømløpsskjema) av kraftforsyningen som brukes.</article></article></li><li data-li-identifier="9." data-name="9."><article class="listArticle" data-absoluteaddress="/paragraf/4/ledd/2/punkt/9/" id="paragraf-4-ledd-2-punkt-9"><span class="data-originalId">9.</span><article class="legalP" data-absoluteaddress="/paragraf/4/ledd/2/punkt/9/ledd/1/" id="paragraf-4-ledd-2-punkt-9-ledd-1">Målerapport med angivelse av målemetodene som er brukt, og som viser i hvilken grad brukerutstyret tilfredsstiller Statens teleforvaltnings tekniske krav/anbefalinger for godkjenning. Denne skal, i den grad det lar seg gjøre, angi avvik fra gjeldende tekniske krav/anbefalinger til utstyret.</article></article></li><li data-li-identifier="10." data-name="10."><article class="listArticle" data-absoluteaddress="/paragraf/4/ledd/2/punkt/10/" id="paragraf-4-ledd-2-punkt-10"><span class="data-originalId">10.</span><article class="legalP" data-absoluteaddress="/paragraf/4/ledd/2/punkt/10/ledd/1/" id="paragraf-4-ledd-2-punkt-10-ledd-1">En beskrivelse av brukerutstyrets eventuelle programvare, f.eks. flytdiagram, og de metoder som er brukt til utvikling av programmer og dokumentasjon.</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">All dokumentasjon skal vanligvis leveres på norsk eller engelsk.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Statens teleforvaltning kan be om ytterligere dokumentasjon som har betydning for behandling av søknaden, og kan fastsette skjema som skal fylles ut ved innsending av søknaden.</article></article><article class="legalArticle" data-lovdata-URL="LTI/forskrift/1987-08-07-637/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Gjennomføring av typegodkjenning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknaden om typegodkjenning sendes Statens teleforvaltning. Teleteknisk brukerutstyr skal ikke sendes inn før Statens teleforvaltning, etter å ha gjennomgått søknaden med dokumentasjon, eventuelt kaller utstyret inn til typegodkjenningsmålinger.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For mindre endringer i typegodkjent utstyr kan Statens teleforvaltning beslutte at utstyret skal gjennomgå en forenklet typegodkjenningsprosedyre, herunder forenklede kontrollmålinger.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Hvor dette følger av internasjonale avtaler som Norge har sluttet seg til, kan Statens teleforvaltning fastsette slik typegodkjenningsprosedyre som går fram av disse avtalene, herunder også at særskilt norsk typegodkjenning ikke er nødvendig.</article></article><article class="legalArticle" data-lovdata-URL="LTI/forskrift/1987-08-07-637/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innsending av prøveeksemplarer av brukerutstyr for typegodkjenning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Vanligvis skal to eksemplarer av brukerutstyret sendes inn for godkjenningsmålinger.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Hvor utstyrets beskaffenhet eller andre forhold tilsier det, kan Statens teleforvaltning kreve andre ordninger, herunder at leverandøren stiller målelokaler, måleutstyr m.v. til disposisjon for Statens teleforvaltning i samband med typegodkjenningen.</article></article><article class="legalArticle" data-lovdata-URL="LTI/forskrift/1987-08-07-637/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melding om typegodkjenning. Merking av typegodkjent utstyr</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Godkjenning av brukerutstyret vil bli meddelt søkeren i et typegodkjenningsbrev, etter at alle gebyrer er betalt.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Godkjent brukerutstyr skal være merket med et godkjenningsmerke fastsatt av Statens teleforvaltning.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Den som har søkt og fått typegodkjenning, er ansvarlig for at utstyret er merket før utstyret selges eller distribueres for salg.</article></article><article class="legalArticle" data-lovdata-URL="LTI/forskrift/1987-08-07-637/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Betydningen av typegodkjenning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Typegodkjenningen innebærer at det innleverte teletekniske brukerutstyr tilfredsstiller de minstekrav som framgår av denne og underliggende forskrifter. Alle eksemplarer av en godkjent type utstyr skal ha identiske egenskaper i relasjon til sine funksjoner, som eksemplar med samme typebetegnelse som ble kontrollert av Statens teleforvaltning.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Hvis ikke annet framgår uttrykkelig, er ikke kvalitetsmål som f.eks. holdbarhet testet. Kravene i typegodkjenningsforskriftene har videre tatt utgangspunkt i de elektriske og øvrige forhold som normalt finnes i telenettet. Lokale variasjoner i telenettet kan for enkelte områders vedkommende føre til at typegodkjent utstyr ikke funksjonerer på disse steder. Brukerutstyr typegodkjent etter disse forskrifter kan hindres omsatt etter andre bestemmelser.</article></article><article class="legalArticle" data-lovdata-URL="LTI/forskrift/1987-08-07-637/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Følger av bruk, import etc. av ikke typegodkjent brukerutstyr</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Brukerutstyr som ikke er typegodkjent, kan beslaglegges og inndras etter straffeprosesslovens regler.</article></article><article class="legalArticle" data-lovdata-URL="LTI/forskrift/1987-08-07-637/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fornyet vurdering av typegodkjenning. Tilbaketrekking av typegodkjenning</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Dersom det viser seg at brukerutstyr avviker fra eksemlaret/ene som ble kontrollert med samme utstyrsbetegnelse, vil typegodkjenningen av brukerutstyrstypen kunne trekkes tilbake dersom avvikene ikke er godkjent av Statens teleforvaltning.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Typegodkjenning kan og trekkes tilbake når de aktuelle typegodkjenningsforskriftene blir oppdatert eller når ekstraordinære situasjoner tilsier det. Brukerutstyr som allerede er omsatt vil fortsatt kunne nyttes etter at typegodkjenningen er trukket tilbake etter denne bestemmelse. Statens teleforvaltning kan fastsette nærmere bestemmelser om omsetning av brukerutstyr hvor typegodkjenningen er trukket tilbake.</article></article><article class="legalArticle" data-lovdata-URL="LTI/forskrift/1987-08-07-637/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Nektelse av bruk av tidligere typegodkjent brukerutstyr</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Hvor det unntaksvis viser seg å være forbundet med fare eller stor ulempe ved bruk, kan brukerutstyr som har vært typegodkjent nektes knyttet til nettet.</article></article><article class="legalArticle" data-lovdata-URL="LTI/forskrift/1987-08-07-637/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klager over forvaltningsvedtak</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Klage over enkeltvedtak om typegodkjenning avgjøres av Statens teleforvaltningsråd.</article></article><article class="legalArticle" data-lovdata-URL="LTI/forskrift/1987-08-07-637/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Gebyrer</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Typegodkjenning etter denne og underliggende forskrifter belastes gebyr etter egne gebyrforskrifter.</article></article><article class="legalArticle" data-lovdata-URL="LTI/forskrift/1987-08-07-637/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Statens Teleforvaltning kan gi utfyllende bestemmelser til og dispensere fra denne og underliggende forskrifter når særlige hensyn tilsier det.</article></article><article class="legalArticle" data-lovdata-URL="LTI/forskrift/1987-08-07-637/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskrift trer i kraft etter nærmere bestemmelser fra Samferdselsdepartementet.</article></article></main></body></html>