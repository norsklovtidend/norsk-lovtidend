<!DOCTYPE html><html lang="no"><head><title>Forskrift om endringer i forskrift om forsørgerfradrag i skatt for barn og ungdom.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:29</dd><dt class="legacyID">Datokode</dt><dd class="legacyID">FOR-1987-07-03-568</dd><dt class="dokid">DokumentID</dt><dd class="dokid">LTI/forskrift/1987-07-03-568</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 15</dd><dt class="dateInForce">I kraft fra</dt><dd class="dateInForce">1987-08-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-12-10-90/§6</li></ul></dd><dt class="dateOfPublication">Kunngjort</dt><dd class="dateOfPublication">1987-07-14</dd><dt class="title">Tittel</dt><dd class="title">Forskrift om endringer i forskrift om forsørgerfradrag i skatt for barn og ungdom.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 3. juli 1987 med hjemmel i § 6 i lov nr. 90 av 10. desember 1976 om forsørgerfradrag i skatt for barn og ungdom. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1987-07-03-568</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift om forsørgerfradrag i skatt for barn og ungdom.<ul class="tocSubUl"><li>§ 1. Barn under 16 år</li><li>§ 2. Ungdom i alderen 16 – 18 år</li><li>§ 3. Barn i fosterhjem og barn uten forsørger</li><li>§ 4. Fordeling av fradrag mellom ektefeller</li><li>§ 5. Reduksjon av fradrag</li><li>§ 6. Begrensning av fradragsretten i særlige tilfelle</li><li>§ 7. Fradrag i forbindelse med Svalbardskatt</li><li>§ 8. Fastsetting av fradrag</li><li>§ 9. Ikrafttredelse m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-07-03-568" id="dokument"><h1>Forskrift om endringer i forskrift om forsørgerfradrag i skatt for barn og ungdom.</h1><article class="legalP" data-absoluteaddress="/ledd/1/" id="ledd-1">Forskrifter om forsørgerfradrag i skatt for barn og ungdom, gitt ved kgl.res. av 14. oktober 1977, skal etter endringene i § 1 nr. 2, § 2 nr. 1 og 3, § 3 nr. 1 og 2, § 6 nr. 4 (oppheves) lyde:</article><article class="legalArticle" data-lovdata-URL="LTI/forskrift/1987-07-03-568/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Barn under 16 år</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">1.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Forsørgerfradraget for barn som ikke har fylt 16 år før utgangen av inntektsåret, gis etter satsene i lovens § 2.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">2.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">Fradragsretten etter nr. 1 gjelder barn som er eller skulle vært registrert i folkeregisteret som bosatt her i landet i inntektsåret.</article></article></li></ul></article><article class="legalArticle" data-lovdata-URL="LTI/forskrift/1987-07-03-568/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ungdom i alderen 16 – 18 år</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Forsørgerfradrag etter lovens § 3 for ungdom i alderen 16 til 18 år gis med helt eller halvt beløp etter reglene nedenfor.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Når barnet har en netto inntekt som ikke overstiger kr. 9.500, skal det i alminnelighet gis helt fradrag etter lovens § 3 første ledd.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Hvis barnet har en høyere netto inntekt enn nevnt under 2, men ikke over kr. 15.000, gis i alminnelighet halvt forsørgerfradrag. For skoleelev som har gratis opphold på lærestedet eller i tilknytning til det, skal det i alminnelighet bare gis halvt forsørgerfradrag selv om elevenes netto inntekt er mindre enn kr. 9.500.</article><article class="legalP" data-absoluteaddress="/paragraf/2/punkt/3/ledd/2/" id="paragraf-2-punkt-3-ledd-2">Grensebeløpene under nr. 2 og 3 gjelder uansett når i året inntekten er opptjent.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">4.</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Grensebeløpene under nr. 2 og 3 forhøyes med 50 pst. når forsørgeren er enslig. Det samme gjelder i alminnelighet ved forsørgelse av foreldreløst barn.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">5.</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Har barnet høyere inntekt enn nevnt foran, kan fradrag likevel gis når forsørgeren har ytet vesentlige bidrag til underhold eller utdannelse, og ligningsmyndighetene finner at det ville være lite rimelig å la dette bli uten virkning for fradraget.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/2/punkt/6/" id="paragraf-2-punkt-6"><span class="data-originalId">6.</span><article class="legalP" data-absoluteaddress="/paragraf/2/punkt/6/ledd/1/" id="paragraf-2-punkt-6-ledd-1">Ved vurderingen av forsørgelsen skal det ikke tas hensyn til mulig lån eller alminnelig stipend til utdanningssøkende, i de tilfeller som er nevnt i punktene 2, 3 og 4 i denne paragraf.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/2/punkt/7/" id="paragraf-2-punkt-7"><span class="data-originalId">7.</span><article class="legalP" data-absoluteaddress="/paragraf/2/punkt/7/ledd/1/" id="paragraf-2-punkt-7-ledd-1">Ved fastsettelse av netto inntekt etter punktene 2 og 3, jfr. 4, for ungdom som i inntektsåret har fylt 16 år, tas ikke i betraktning underholdsbidrag og barnepensjon.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/2/punkt/8/" id="paragraf-2-punkt-8"><span class="data-originalId">8.</span><article class="legalP" data-absoluteaddress="/paragraf/2/punkt/8/ledd/1/" id="paragraf-2-punkt-8-ledd-1">Ved fastsettelse av netto inntekt etter punktene 2 og 3, jfr. 4, tas ikke i betraktning særskilt inntektsfradrag etter skatteloven § 44 fjortende ledd for barn som har arbeidsinntekt og lignes for underholdsbidrag, barnepensjon o.l.</article></article></li></ul></article><article class="legalArticle" data-lovdata-URL="LTI/forskrift/1987-07-03-568/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Barn i fosterhjem og barn uten forsørger</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Når barn under 16 år har tatt opphold i fosterhjem, gis fradraget til fosterforeldrene fra og med det første hele kalenderår barnetrygden utbetales til dem. For barn i alderen 17 – 18 år gis fradraget til barnet selv. § 2 nr. 2 – 4 gjelder tilsvarende.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Når barn under 19 år er foreldreløst eller foreldrene ikke lenger har foreldremyndigheten, og barnet ikke har tatt opphold i fosterhjem, skal slike barn uten forsørger ha fradraget etter satsene i lovens § 2 og § 3.</article></article></li></ul><article class="legalP" data-absoluteaddress="/paragraf/3/ledd/1/" id="paragraf-3-ledd-1">Grensebeløpene i §§ 2 og 3 i disse forskrifter forhøyes i tilfelle med 100 pst. Barnet skal også ha eventuelt ekstra fradrag etter lovens § 4. Det skal dog ikke gis ekstra fradrag når det ytes ekstra barnetrygd etter § 2 annet ledd i lov om barnetrygd. Er det flere foreldreløse søsken, skal eventuelt ekstra fradrag fordeles likt mellom dem.</article></article><article class="legalArticle" data-lovdata-URL="LTI/forskrift/1987-07-03-568/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fordeling av fradrag mellom ektefeller</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Når under ett utlignet skatt blir fordelt mellom ektefellene, skal det samlede forsørgerfradrag fordeles etter størrelsen av den inntekt hver ektefelle har ved statsskatteligningen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Dersom en av ektefellene blir lignet særskilt av inntekt av arbeid eller virksomhet, skal forsørgerfradraget deles likt mellom dem.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Lignes ektefellene hver for seg fordi ekteskapet er inngått i inntektsåret eller i tiden fra 2. november til 31. desember i året forut for inntektsåret, fastsettes forsørgerfradrag i tilfelle særskilt for hver av dem. Hver ektefelle skal ha fradrag for egne særkullsbarn, herunder mulig ekstra fradrag etter lovens § 4, og halvparten av fradraget for felles barn.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">4.</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Er ektefellene skilt eller separert i inntektsåret, gis forsørgerfradrag til den av ektefellene som har omsorg for barnet ved utgangen av inntektsåret. Den andre ektefelle kan innrømmes halv forsørgerfradrag i stedet for inntektsfradrag for underholdsbidrag.</article></article></li></ul></article><article class="legalArticle" data-lovdata-URL="LTI/forskrift/1987-07-03-568/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Reduksjon av fradrag</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når forsørgeren etter § 17 annet og følgende ledd i skatteloven anses bosatt her i landet bare en del av året, skal det gis forsørgerfradrag med en forholdsmessig del svarende til det antall hele og påbegynte måneder av inntektsåret som forsørgeren har vært bosatt her i landet. Samlet fradrag skal ikke settes lavere enn kr. 50.</article></article><article class="legalArticle" data-lovdata-URL="LTI/forskrift/1987-07-03-568/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Begrensning av fradragsretten i særlige tilfelle</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Forsørgerfradrag gis ikke når forsørgeren er fritatt for skatt etter § 1 og § 4 i Kronprinsregentens res. av 8. september 1967 om skattefrihet for fremmede staters diplomatiske og konsulære tjenestemenn m.v.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Forsørgerfradrag gis ikke til arbeidstaker ved international organisasjon i Norge når forsørgeren er utenlandsk borger og fritatt for å svare skatt av lønnsinntekter her.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Forsørgerfradrag gis ikke til forsørgere som midlertidig oppholder seg i riket og som her bare oppebærer arbeidsinntekter som etter skatteavtale med et annet land er fritatt for skattlegging i Norge.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Oppheves.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/punkt/5/" id="paragraf-6-punkt-5"><span class="data-originalId">5.</span><article class="legalP" data-absoluteaddress="/paragraf/6/punkt/5/ledd/1/" id="paragraf-6-punkt-5-ledd-1">Forsørgerfradrag gis ikke når forsørgeren under midlertidig opphold i utlandet er fritatt for å svare skatt etter skatteloven § 17 tredje ledd. Det samme gjelder når forsørgeren under opphold i utlandet har skattefri lønnsinntekt fra internasjonal organisasjon.</article></article></li></ul></article><article class="legalArticle" data-lovdata-URL="LTI/forskrift/1987-07-03-568/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fradrag i forbindelse med Svalbardskatt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Forsørgere som svarer skatt til Svalbard har krav på forsørgerfradrag når de øvrige vilkår for fradrag foreligger etter lov om forsørgerfradrag og regler gitt med hjemmel i den.</article></article><article class="legalArticle" data-lovdata-URL="LTI/forskrift/1987-07-03-568/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fastsetting av fradrag</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forsørgerfradrag fastsettes av ligningsnemnda i bostedskommunen til den personen som skal ha fradraget.</article></article><article class="legalArticle" data-lovdata-URL="LTI/forskrift/1987-07-03-568/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse m.v.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriftene gjelder første gang for inntektsåret 1977. Forskriftene § 1 nr. 2, § 2 nr. 1 og nr. 3 siste punktum, §§ 3 nr. 1 og nr. 2 første punktum og opphevelse av § 6 nr. 4 gjelder fra og med inntektsåret 1987.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Finansdepartementet kan gi nærmere regler til utfylling og gjennomføring av disse forskrifter.</article></article></main></body></html>