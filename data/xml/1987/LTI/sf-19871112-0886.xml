<!DOCTYPE html><html lang="no"><head><title>Forskrift om panteordninger for emballasje til øl, kullsyreholdige og kullsyrefrie drikkevarer, alkoholfri vin, fruktvin, vin og brennevin.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:36</dd><dt class="legacyID">Datokode</dt><dd class="legacyID">FOR-1987-11-12-886</dd><dt class="dokid">DokumentID</dt><dd class="dokid">LTI/forskrift/1987-11-12-886</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 23</dd><dt class="dateInForce">I kraft fra</dt><dd class="dateInForce">1988-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1974-07-03-8895</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>forskrift/1977-08-05-2</li></ul></dd><dt class="dateOfPublication">Kunngjort</dt><dd class="dateOfPublication">1987-12-04</dd><dt class="title">Tittel</dt><dd class="title">Forskrift om panteordninger for emballasje til øl, kullsyreholdige og kullsyrefrie drikkevarer, alkoholfri vin, fruktvin, vin og brennevin.</dd><dt class="refid">RefID</dt><dd class="refid">forskrift/1987-11-12-886</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om panteordninger for emballasje til øl, kullsyreholdige og kullsyrefrie drikkevarer, alkoholfri vin, fruktvin, vin og brennevin.<ul class="tocSubUl"><li>§ 1. Virkeområde</li><li>§ 2. Formål</li><li>§ 3. Definisjoner</li><li>§ 4. Etablering av retursystem</li><li>§ 5. Godkjenning</li><li>§ 6. Forbud mot en emballasjevariant</li><li>§ 7. Pantesatser</li><li>§ 8. Merking</li><li>§ 9. Innlevering til utsalgsstedene</li><li>§ 10. Unntak</li><li>§ 11. Tilsyn</li><li>§ 12. Klage</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1987-11-12-886" id="dokument"><h1>Forskrift om panteordninger for emballasje til øl, kullsyreholdige og kullsyrefrie drikkevarer, alkoholfri vin, fruktvin, vin og brennevin.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 12. november 1987 i medhold av lov av 11. juni 1976 nr. 79 om produktkontroll § 4, jfr. kgl.res. 5. august 1977.</article><article class="legalArticle" data-lovdata-URL="LTI/forskrift/1987-11-12-886/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder panteordninger for emballasje til øl, alkoholfrie drikkevarer med og uten kullsyre som omsettes drikkeferdig eller beregnet for oppblanding, alkoholfri vin, fruktvin, vin og brennevin.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften gjelder bare panteordninger for emballasje som brukes ved distribusjon helt fram til forbruker.</article></article><article class="legalArticle" data-lovdata-URL="LTI/forskrift/1987-11-12-886/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med forskriften er å bidra til effektive retursystemer med høy returprosent for emballasje til produkter som nevnt i § 1 slik at retursystemene reelt sett bidrar til å hindre forsøpling og å redusere avfallsmengden fra slik emballasje.</article></article><article class="legalArticle" data-lovdata-URL="LTI/forskrift/1987-11-12-886/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med panteordning forstås i denne forskrift den ordning at forbruker og omsetningsledd betaler et visst beløp (pant) for en vares emballasje under forutsetning av at dette beløpet tilbakebetales til kjøperen ved retur av tomemballasje.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Med retursystem forstås den praktiske utformingen av panteordningen, dvs. pantesatser, organisering av innlevering, bruk av returnert emballasje o.l.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Med øl forstås i denne forskrift det samme som i lov av 28. juni 1912, nr. 4 § 1 første ledd.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Med alkoholfri vin forstås i denne forskrift det samme som i forskrift for vegetabilske konserver av 10. desember 1971, § 34-1.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Med fruktvin, vin og brennevin forstås i denne forskrift det samme som i lov av 19. juni 1964, nr. 1 § 1.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Med returemballasje forstås emballasje til drikkevarer som inngår i ordning som nevnt i § 3 første ledd.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Med inneremballasje forstås beholderen (flaske, boks o.l.) drikkevaren er tappet på.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">Med ytteremballasje forstås pakning som gir rom for flere enheter inneremballasje.</article></article><article class="legalArticle" data-lovdata-URL="LTI/forskrift/1987-11-12-886/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Etablering av retursystem</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den enkelte produsent eller importør må selv opprette og administrere panteordning for emballasje til drikkevarer nevnt i § 1. Dersom produsent eller importør unnlater å opprette panteordning, skal inneremballasjen betraktes som engangsemballasje i forhold til gjeldende avgiftsvedtak for slik emballasje.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Inneremballasje i retursystemer basert på direkte ombruk skal leveres til videreforhandler i eller sammen med ytteremballasje som egner seg for flere gangers bruk.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Statens forurensningstilsyn kan bestemme at et retursystem ikke oppfyller kravene til en effektiv panteordning, og at inneremballasjen må betraktes som engangsemballasje.</article></article><article class="legalArticle" data-lovdata-URL="LTI/forskrift/1987-11-12-886/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Godkjenning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Statens forurensningstilsyn skal godkjenne andre retursystemer enn de som bygger på direkte ombruk av tomemballasjen. Inntil slik godkjenning foreligger, skal emballasjen betraktes som engangsemballasje i forhold til gjeldende avgiftsvedtak.</article></article><article class="legalArticle" data-lovdata-URL="LTI/forskrift/1987-11-12-886/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot en emballasjevariant</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Statens forurensningstilsyn kan forby bruk av inneremballasje som hindrer hensiktsmessig gjennomføring av etablerte panteordninger.</article></article><article class="legalArticle" data-lovdata-URL="LTI/forskrift/1987-11-12-886/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Pantesatser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For inneremballasje som inngår i panteordning, skal det være ens pantesatser i alle omsetningsledd. Satsene fastsettes av Statens forurensningstilsyn.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">For ytteremballasje kan det for handel mellom produsent og videreforhandler være differensierte pantesatser. Full ytteremballasje (med inneremballasje) bør ha høyere pantesats enn tom ytteremballasje. Mellom videreforhandler og forbruker skal kun høyeste pantesats gjelde. Differansen mellom pantesatsene for full og tom ytteremballasje fastsettes av Statens forurensingstilsyn.</article></article><article class="legalArticle" data-lovdata-URL="LTI/forskrift/1987-11-12-886/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Merking</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved etablering av panteordning for emballasjetyper og produktgrupper som ikke tidligere har inngått i panteordning, skal det ved tydelig merking på selve emballasjen eller på etiketten fremgå at emballasjen tas i retur.</article></article><article class="legalArticle" data-lovdata-URL="LTI/forskrift/1987-11-12-886/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innlevering til utsalgsstedene</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Utsalgsstedene kan ikke nekte mottak av rimelige mengder returemballasje som de selv forhandler.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Ved levering til utsalgssted kan pantebeløpet kreves utbetalt kontant.</article></article><article class="legalArticle" data-lovdata-URL="LTI/forskrift/1987-11-12-886/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Statens forurensningstilsyn kan gjøre unntak fra denne forskriften når det oppstår enkelttilfeller eller situasjoner som ikke var overveiet da forskriften ble fastsatt, og når forskriften i det spesielle enkelttilfelle får en utilsiktet virkning.</article></article><article class="legalArticle" data-lovdata-URL="LTI/forskrift/1987-11-12-886/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Statens forurensningstilsyn eller den Miljøverndepartementet gir fullmakt, fører tilsyn med at denne forskriften følges.</article></article><article class="legalArticle" data-lovdata-URL="LTI/forskrift/1987-11-12-886/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Vedtak truffet at Statens forurensningstilsyn i medhold av denne forskrift kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1987-11-12-886/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. januar 1988. Samtidig oppheves forskrift om panteordninger for emballasje til øl, mineralvann og andre drikkevarer fastsatt av Finansdepartementet den 3. juli 1974 i medhold av lov av 14. juni 1974 nr. 35.</article></article></main></body></html>