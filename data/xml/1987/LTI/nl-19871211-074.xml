<!DOCTYPE html><html lang="no"><head><title>Lov om endringer i lov av 17. juni 1966 nr. 12 om folketrygd og i visse andre lover.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">LOV-1987-12-11-74</dd><dt class="dokid">DokumentID</dt><dd class="dokid">LTI/lov/1987-12-11-74</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 25</dd><dt class="dateInForce">I kraft fra</dt><dd class="dateInForce">1988-01-01</dd><dt class="changesToDocuments">Endrer</dt><dd class="changesToDocuments"><ul><li>lov/1966-06-17-12</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1987-12-29</dd><dt class="titleShort">Korttittel</dt><dd class="titleShort">Lov nr. 74 om endr. i lov av 17. juni 196</dd><dt class="title">Tittel</dt><dd class="title">Lov om endringer i lov av 17. juni 1966 nr. 12 om folketrygd og i visse andre lover.</dd><dt class="miscInformation">Annet om dokumentet</dt><dd class="miscInformation">Ot.prp.nr.5 (1987–1988) jfr. Ot.prp.nr.75 (1986–1987), Innst.O.nr.4 (1987–1988) og Besl.O.nr.8 (1987–1988). Odels- og lagtingsvedtak hhv. 24. november og 7. desember 1987. Fremmet av Sosialdepartementet.</dd><dt class="refid">RefID</dt><dd class="refid">lov/1987-12-11-74</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov av 17. juni 1966 nr. 12 om folketrygd og i visse andre lover.<ul class="tocSubUl"><li>I</li><li>II</li><li>III</li><li>IV</li><li>V</li><li>VI</li></ul></li></ul></dd></dl></header><main class="documentBody" data-lovdata-URL="LTI/lov/1987-12-11-74" id="dokument"><h1>Lov om endringer i lov av 17. juni 1966 nr. 12 om folketrygd og i visse andre lover.</h1><article class="defaultP" data-text-size="small">Endringer i andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 26. april 1957 nr. 4 om forskuttering av underholdsbidrag til barn</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 4. februar 1977 nr. 4 om arbeidervern og arbeidsmiljø</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov av 5. juni 1964 nr. 2 om sosial omsorg</article></article></li><li data-li-identifier="4." data-name="4."><article class="listArticle" data-text-size="small" data-absoluteaddress="/punkt/4/" id="punkt-4"><span class="data-originalId">4.</span><article class="legalP" data-absoluteaddress="/punkt/4/ledd/1/" id="punkt-4-ledd-1">Lov av 19. november 1982 nr. 66 om helsetjenesten i kommunene</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1987-12-11-74/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov av 17. juni 1966 nr. 12 om folketrygd gjøres følgende endringer:</article> <article class="defaultP" margin-top="true">§ 3-6 nr. 3 første ledd skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Arbeidsgiverperioden regnes fra og med første hele sykefraværsdag i hvert enkelt tilfelle. Dersom arbeidstakeren etter å ha vært fraværende på grunn av sykdom på nytt blir arbeidsufør innen 14 dager, medregnes den tidligere fraværsperioden ved beregningen av arbeidsgiverperioden. Når arbeidsgiveren har utbetalt sykepenger i en full arbeidsgiverperiode, skal det ikke inntre noen ny arbeidsgiverperiode ved sykdom som inntreffer innen 14 dager etter at vedkommende arbeidstaker har gjenopptatt arbeidet.</article> <article class="defaultP" margin-top="true">§ 3-10 nr. 1 tredje ledd skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Har den trygdede fått sykepenger for en sykdom, regnes ikke ny ventetid dersom vekommende på ny blir arbeidsufør innen 14 dager.</article> <article class="defaultP" margin-top="true">Overskriften til § 3-12 skal være:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4"><i>Dokumentasjon av arbeidsuførhet.</i></article> <article class="defaultP" margin-top="true">§ 3-12 skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/4/punkt/1/" id="kapittel-1-ledd-4-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/4/punkt/1/ledd/1/" id="kapittel-1-ledd-4-punkt-1-ledd-1">Arbeidsuførheten må dokumenteres ved erklæring fra lege og anses tidligst inntrådt den dag lege søkes med mindre annet er bestemt i denne paragraf.</article><article class="legalP" data-absoluteaddress="/kapittel/1/ledd/4/punkt/1/ledd/2/" id="kapittel-1-ledd-4-punkt-1-ledd-2">Varer arbeidsuførheten utover 8 uker, er fortsatt rett til sykepenger betinget av at det foreligger erklæring fra lege med en vurdering av mulighetene for at vedkommende kan bli arbeidsfør igjen, videre behandlingsopplegg m.v.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/4/punkt/2/" id="kapittel-1-ledd-4-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/4/punkt/2/ledd/1/" id="kapittel-1-ledd-4-punkt-2-ledd-1">For trygdet som har rett til sykepenger etter §§ 3-6, 3-7 eller 3-8, likestilles melding om sykdom til arbeidsgiveren med legeerklæring og legesøking som nevnt i nr. 1 første ledd. Trygdede må ha vært ansatt hos vedkommende arbeidsgiver i minst 2 måneder før arbeidsuførheten oppsto. Ved gjenansettelse hos samme arbeidsgiver innen 2 uker medregnes tidligere arbeidsforhold ved beregning av ventetiden etter foregående punktum. Varer arbeidsuførheten utover tre kalenderdager, kan den kreves bekreftet av lege fjerde dag. Er trygdede arbeidsufør på dager umiddelbart før og umiddelbart etter arbeidsfrie dager, tas og de arbeidsfrie dager med når antall kalenderdager etter foregående punktum beregnes. Hvis perioden på tre kalenderdager løper ut på en arbeidsfri dag, er det tilstrekkelig at bekreftelse fra lege blir lagt fram første dag trygdede skulle ha arbeidet. Dersom bekreftelse fra lege ikke blir lagt fram, faller retten til sykepenger for de tre første kalenderdagene bort.</article><article class="legalP" data-absoluteaddress="/kapittel/1/ledd/4/punkt/2/ledd/2/" id="kapittel-1-ledd-4-punkt-2-ledd-2">For trygdet som har rett til sykepenger etter § 3-10 nr. 1, likestilles melding om sykdom til trygdekontoret med legeerklæring. Sykepenger kommer dog ikke til utbetaling for tidsrom før lege er søkt.</article><article class="legalP" data-absoluteaddress="/kapittel/1/ledd/4/punkt/2/ledd/3/" id="kapittel-1-ledd-4-punkt-2-ledd-3">Ved egenmelding kan det kreves at den trygdede underskriver en erklæring om at fraværet fra arbeidet skyldes sykdom.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/4/punkt/3/" id="kapittel-1-ledd-4-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/4/punkt/3/ledd/1/" id="kapittel-1-ledd-4-punkt-3-ledd-1">Det kan gjøres unntak fra bestemmelsene i nr. 1 første ledd og nr. 2 første og annet ledd hvis den trygdede har vært forhindret fra å søke lege og/eller gi melding til arbeidsgiver og det på fyldestgjørende måte er godtgjort at sykdommen har medført arbeidsuførhet fra et tidligere tidspunkt.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/4/punkt/4/" id="kapittel-1-ledd-4-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/4/punkt/4/ledd/1/" id="kapittel-1-ledd-4-punkt-4-ledd-1">Departementet gir forskrifter om nærmere vilkår, kontroll og gjennomføring av bestemmelsene i nr. 1 til 3, herunder forskrift om i hvilke tilfelle sykepenger kan utbetales utover 8 uker uten at det foreligger slik legeerklæring som nevnt i nr. 1 annet ledd. Departementet kan videre bestemme at det kan kreves legeerklæring fra et tidligere tidspunkt enn bestemt i nr. 2 første ledd, og at egenmelding ikke kan benyttes i arbeidsforhold der kortvarig sykefravær får til følge at arbeidstakeren må bli borte fra arbeidet også etter at han er blitt arbeidsfør igjen.</article></article></li></ul></article> <article class="defaultP" margin-top="true">Overskriften til ny § 3-12 A skal være:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5"><i>Stønadstiden for sykepenger.</i></article> <article class="defaultP" margin-top="true">§ 3-12 A (ny) skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Sykepenger fra trygden ytes i inntil 260 dager.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Har den trygdede vært helt arbeidsfør i minst 26 uker siden han fikk sykepenger fra trygden, begynner en ny stønadsperiode som nevnt i første ledd å løpe.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Når opptjeningsperioden for ny sykepengerett beregnes, skal det ses bort fra sykefravær i arbeidsgiverperioden(e).</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Lønn under sykdom eller sykepenger som utbetales av militærvesenet, likestilles med sykepenger etter første ledd.</article> <article class="defaultP" margin-top="true">§ 3-21 nr. 1 nytt annet ledd skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Rett til fødselspenger har også kvinne som etter særskilt bestemmelse i lov eller forskrift må slutte i arbeid pga. svangerskapet før vilkårene i første ledd om yrkesaktivitet m.v. før fødselen er oppfylt. Det er et vilkår at omplassering til annet høvelig arbeid innen samme bedrift ikke har kunnet foretas. Videre må de alminnelig vilkår for rett til sykepenger være oppfylt på det tidspunkt kvinnen slutter i arbeid.</article> <article class="defaultP" margin-top="true">§ 3-21 nr. 1 nåværende annet og tredje ledd blir nye tredje og fjerde ledd.</article> <article class="defaultP" margin-top="true">§ 3-21 nr. 2 nytt annet ledd skal lyde:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Kvinne som nevnt i nr. 1 annet ledd ytes fødselspenger fra det tidspunkt hun må slutte i arbeid og fram til fødselen. Fødselspenger utbetalt i dette tidsrommet går ikke til fradrag i fødselspenger etter første ledd.</article> <article class="defaultP" margin-top="true">§ 3-21 nr. 2 første ledd og § 3-21 nr. 5 første og annet ledd erstattes tallet «100» med tallet «110».</article> <article class="defaultP" margin-top="true">I § 3-21 nr. 4 første ledd erstattes tallet «70» med tallet «80».</article> <article class="defaultP" margin-top="true">I § 3-21 nr. 5 første ledd erstattes tallet «20» med tallet «22».</article> <article class="defaultP" margin-top="true">I § 3-21 A nr. 1 første ledd annet punktum erstattes tallet «70» med tallet «85».</article> <article class="defaultP" margin-top="true">§ 5-4 nr. 1 første ledd bokstav a skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/11/punkt/1/" id="kapittel-1-ledd-11-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/11/punkt/1/ledd/1/" id="kapittel-1-ledd-11-punkt-1-ledd-1">Til den som er trygdet med rett til sykepenger ytes attføringspenger<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/ledd/11/punkt/1/ledd/1/punkt/1/" id="kapittel-1-ledd-11-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/1/ledd/11/punkt/1/ledd/1/punkt/1/ledd/1/" id="kapittel-1-ledd-11-punkt-1-ledd-1-punkt-1-ledd-1">under fortsatt arbeidsuførhet etter utløpet av stønadstiden for sykepenger, jfr. § 3-12A første ledd, dog bare for den tid han får behandling med utsikt til bedring av ervervsevnen, og</article></article></li></ul></article></article></li></ul></article> <article class="defaultP" margin-top="true">§ 5-4 nr. 4 første ledd skal lyde:<ul class="defaultList"><li data-li-identifier="4." data-name="4."><article class="listArticle" data-absoluteaddress="/kapittel/1/ledd/11/punkt/2/" id="kapittel-1-ledd-11-punkt-2"><span class="data-originalId">4.</span><article class="legalP" data-absoluteaddress="/kapittel/1/ledd/11/punkt/2/ledd/1/" id="kapittel-1-ledd-11-punkt-2-ledd-1">Blir en trygdet som har hevet attføringspenger, på ny arbeidsufør på grunn av samme sykdom innen ett år, tar attføringspengene til å løpe igjen. Det samme gjelder den som blir arbeidsufør på grunn av en annen sykdom innen 26 uker dersom vedkommende er i arbeid uten å ha opptjent ny rett til sykepenger. Bestemmelsene i nr. 1 annet ledd, får tilsvarende anvendelse på forhold som reguleres av første punktum i leddet her.</article></article></li></ul></article> <article class="defaultP" margin-top="true">§ 8-4 nr. 3 tredje ledd første punktum skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Fødte uføre og andre som før fylte 21 år har tapt minst halvparten av ervervsevnen, jfr. § 8-3, får medregnet et framtidig årlig poengtall på minst 3 selv om vilkårene i annet ledd ikke er oppfylt.</article> <article class="defaultP" margin-top="true">§ 14-9 fjerde ledd nytt tredje punktum skal lyde:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Uførepensjon etter kap. 8 eller 11 gis først fra og med den kalendermåned hvori sykepengeperioden opphører dersom den trygdede mottar eller har mottatt sykepenger.</article> <article class="defaultP" margin-top="true">§ 15-1 nr. 1 annet punktum skal lyde:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Ytelsen utbetales etterskottsvis etter regler som fastsettes av Rikstrygdeverket.</article> <article class="defaultP" margin-top="true">§ 18-2 første ledd nytt annet punktum skal lyde:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Trygdekontoret kan etter nærmere regler fastsatt av departementet pålegge en lege eller andre som gir behandling, plikt til å delta i samarbeidsmøter.</article> <article class="defaultP" margin-top="true">§ 18-3 nr. 1 første ledd nytt annet punktum skal lyde:</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Rikstrygdeverket og Arbeidsdirektoratet kan i fellesskap fastsette regler for behandling av saker etter denne lov i rådgivende samarbeidsorganer.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1987-12-11-74/KAPITTEL_2" data-partID="k2"><h2 data-text-align="center">II</h2><article class="defaultP">I lov av 4. februar 1977 nr. 4 om arbeidervern og arbeidsmiljø skal § 32 nr. 1 første ledd lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/punkt/1/" id="kapittel-2-punkt-1"><span class="data-originalId">1.</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Ved adopsjon har adoptivforeldrene rett til omsorgspermisjon i tilsammen:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/punkt/1/ledd/1/punkt/1/" id="kapittel-2-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/punkt/1/ledd/1/punkt/1/ledd/1/" id="kapittel-2-punkt-1-ledd-1-punkt-1-ledd-1">inntil 46 uker i barnets første leveår,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/punkt/1/ledd/1/punkt/2/" id="kapittel-2-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/punkt/1/ledd/1/punkt/2/ledd/1/" id="kapittel-2-punkt-1-ledd-1-punkt-2-ledd-1">inntil 17 uker dersom barnet er under 15 år.</article></article></li></ul></article></article></li></ul></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1987-12-11-74/KAPITTEL_3" data-partID="k3"><h2 data-text-align="center">III</h2><article class="defaultP">I lov av 26 april 1957 nr. 4 om forskuttering av underholdsbidrag til barn skal § 4 annet ledd lyde:</article><article class="legalP" data-absoluteaddress="/kapittel/3/ledd/1/" id="kapittel-3-ledd-1">Er underholdsbidrag ikke pålagt, eller er bidraget satt lavere enn minstebeløpet, skal bidragsforskudd etter søknad likevel utbetales med minstebeløpet. Det samme gjelder når farskapet til et barn ikke er rettsgyldig fastsatt og når et barn er adoptert av en enslig. Det er et vilkår at den bidragsberettigede i tilfelle som nevnt i første punktum forplikter seg til å søke underholdsbidrag fastsatt eller forhøyet dersom bidragsfogden eller folketrygden krever det.</article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1987-12-11-74/KAPITTEL_4" data-partID="k4"><h2 data-text-align="center">IV</h2><article class="defaultP">I lov av 19. november 1982 nr. 66 om helsetjenesten i kommunene skal overskriften til § 5-2 lyde:</article><article class="legalP" data-absoluteaddress="/kapittel/4/ledd/1/" id="kapittel-4-ledd-1"><i>(Tilskudd fra folketrygden).</i></article> <article class="defaultP" margin-top="true">§ 5-2 første ledd skal lyde:</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Folketrygden yter årlig rammetilskudd til delvis dekning av kommunenes utgifter til helsetjenesten. Tilskuddet inngår i det samlede rammetilskuddet til kommunenes helse- og sosialtjeneste.</article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1987-12-11-74/KAPITTEL_5" data-partID="k5"><h2 data-text-align="center">V</h2><article class="defaultP">I lov av 5. juni 1964 nr. 2 om sosial omsorg skal § 20 d første ledd lyde:</article><article class="legalP" data-absoluteaddress="/kapittel/5/ledd/1/" id="kapittel-5-ledd-1">Folketrygden yter årlig rammetilskudd til delvis dekning av kommunenes utgifter til sosialtjenesten. Tilskuddet inngår i det samlede rammetilskuddet til kommunenes helse- og sosialtjeneste.</article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/lov/1987-12-11-74/KAPITTEL_6" data-partID="k6"><h2 data-text-align="center">VI</h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/6/punkt/1/" id="kapittel-6-punkt-1"><span class="data-originalId">1.</span><article class="legalP" data-absoluteaddress="/kapittel/6/punkt/1/ledd/1/" id="kapittel-6-punkt-1-ledd-1">Endringene i folketrygdlovens §§ 3-6 nr. 3, 3-10, 3-12 A og § 5-4 trer i kraft 1. januar 1988. Endringene gis virkning for tilfelle hvor arbeidsuførheten inntrer i tidligst 1. januar 1988.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/6/punkt/2/" id="kapittel-6-punkt-2"><span class="data-originalId">2.</span><article class="legalP" data-absoluteaddress="/kapittel/6/punkt/2/ledd/1/" id="kapittel-6-punkt-2-ledd-1">Endringene i folketrygdlovens § 3-12 trer i kraft 1. januar 1988, likevel slik at bestemmelsen i nr. 1 annet ledd trer i kraft 1. mars 1988. I perioden 1. mars – 30. april 1988 vil trygdekontoret likevel kunne utbetale sykepenger utover 8 uker i påvente av at legeerklæring som nevnt i § 3-12 nr. 1 annet ledd innhentes.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/6/punkt/3/" id="kapittel-6-punkt-3"><span class="data-originalId">3.</span><article class="legalP" data-absoluteaddress="/kapittel/6/punkt/3/ledd/1/" id="kapittel-6-punkt-3-ledd-1">Endringene i folketrygdlovens §§ 14-9, 15-1 nr. 1 annet punktum, 18-2 første ledd og 18-3 nr. 1 første ledd, og endringene i kommunehelsetjenestelovens § 5-2 og i sosialomsorgslovens § 20 d trer i kraft 1. januar 1988.</article><article class="legalP" data-absoluteaddress="/kapittel/6/punkt/3/ledd/2/" id="kapittel-6-punkt-3-ledd-2">Endringene i forskutteringslovens § 4 annet ledd trer i kraft straks og gis virkning fra 1. januar 1985.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/6/punkt/4/" id="kapittel-6-punkt-4"><span class="data-originalId">4.</span><article class="legalP" data-absoluteaddress="/kapittel/6/punkt/4/ledd/1/" id="kapittel-6-punkt-4-ledd-1">Endringen i folketrygdlovens § 8-4 nr. 3 tredje ledd trer i kraft 1. mai 1988 og gis virkning for pensjon som ytes for tidsrom etter 30. april 1988.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/6/punkt/5/" id="kapittel-6-punkt-5"><span class="data-originalId">5.</span><article class="legalP" data-absoluteaddress="/kapittel/6/punkt/5/ledd/1/" id="kapittel-6-punkt-5-ledd-1">Endringene i folketrygdlovens §§ 3-21 og 3-21 A og i arbeidsmiljølovens § 32 nr. 1 trer i kraft 1. juli 1988.</article><article class="legalP" data-absoluteaddress="/kapittel/6/punkt/5/ledd/2/" id="kapittel-6-punkt-5-ledd-2">Endringene i folketrygdlovens § 3-21 nr. 1 annet, tredje og fjerde ledd og nr. 2 annet ledd gis virkning for tilfelle hvor vedkommende må slutte i arbeidet pga. graviditeten tidligst 1. juli 1988. De øvrige endringene i folketrygdlovens § 3-21 gis virkning for tilfelle hvor fødselen finner sted tidligst 1. juli 1988.</article><article class="legalP" data-absoluteaddress="/kapittel/6/punkt/5/ledd/3/" id="kapittel-6-punkt-5-ledd-3">Endringene i folketrygdlovens § 3-21 A nr. 1 og arbeidsmiljølovens § 32 nr. 1 gis virkning for tilfelle hvor omsorgen for adoptivbarnet overtas tidligst 1. juli 1988.</article></article></li></ul></section></main></body></html>