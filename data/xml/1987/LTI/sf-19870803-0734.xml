<!DOCTYPE html><html lang="no"><head><title>Forskrift om forskuddstrekk i naturalytelser og om verdsettelse av naturalytelser ved forskuddstrekket.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">FOR-1987-08-03-734</dd><dt class="dokid">DokumentID</dt><dd class="dokid">LTI/forskrift/1987-08-03-734</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 19</dd><dt class="dateInForce">I kraft fra</dt><dd class="dateInForce">1987-11-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1976-10-14-9834</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1952-11-21-2/§6</li><li>forskrift/1982-01-22-1998</li></ul></dd><dt class="dateOfPublication">Kunngjort</dt><dd class="dateOfPublication">1987-10-02</dd><dt class="title">Tittel</dt><dd class="title">Forskrift om forskuddstrekk i naturalytelser og om verdsettelse av naturalytelser ved forskuddstrekket.</dd><dt class="refid">RefID</dt><dd class="refid">forskrift/1987-08-03-734</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forskuddstrekk i naturalytelser og om verdsettelse av naturalytelser ved forskuddstrekket.<ul class="tocSubUl"><li>Kapittel 1. Hvilke naturalytelser er gjenstand for forskuddstrekk<ul class="tocSubUl"><li>§ 1-1. Hovedregel</li></ul></li><li>Kapittel 2. Naturalytelser som det er fastsatt satser for<ul class="tocSubUl"><li>§ 2-1. Kost og losji</li><li>§ 2-2. Privat bruk av arbeidsgivers bil</li></ul></li><li>Kapittel 3. Individuell verdsettelse av naturalytelser<ul class="tocSubUl"><li>§ 3-1. Naturalytelser som skal verdsettes individuelt</li><li>§ 3-2. Ligningsmyndighetenes verdsettelse</li></ul></li><li>Kapittel 4. Gjennomføringsbestemmelser<ul class="tocSubUl"><li>§ 4-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1987-08-03-734" id="dokument"><h1>Forskrift om forskuddstrekk i naturalytelser og om verdsettelse av naturalytelser ved forskuddstrekket.</h1><article class="legalP" data-absoluteaddress="/ledd/1/" id="ledd-1">Fastsatt av Skattedirektoratet 3. august 1987 i medhold av skattebetalingsloven § 6 nr. 2, jf. Finansdepartementets delegeringsvedtak av 22. januar 1982.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1987-08-03-734/KAPITTEL_1" data-partID="k1"><h2>Kapittel 1. Hvilke naturalytelser er gjenstand for forskuddstrekk</h2><article class="legalArticle" data-lovdata-URL="LTI/forskrift/1987-08-03-734/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Hovedregel</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Naturalytelse som er godtgjørelse for arbeid, oppdrag, verv mv. som nevnt i skattebetalingsloven § 5 nr. 1 skal være med i grunnlaget for beregning av forskuddstrekk i den utstrekning det er bestemt i denne forskrift.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1987-08-03-734/KAPITTEL_2" data-partID="k2"><h2>Kapittel 2. Naturalytelser som det er fastsatt satser for</h2><article class="legalArticle" data-lovdata-URL="LTI/forskrift/1987-08-03-734/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Kost og losji</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Skattedirektoratet fastsetter før begynnelsen av hvert inntektsår satser for verdien av følgende naturalytelser:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">Fritt opphold (kost og losji)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">Fri kost (alle måltider)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/3/" id="kapittel-2-paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/3/ledd/1/" id="kapittel-2-paragraf-1-ledd-1-punkt-3-ledd-1">Fri kost (to måltider)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/4/" id="kapittel-2-paragraf-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/4/ledd/1/" id="kapittel-2-paragraf-1-ledd-1-punkt-4-ledd-1">Fri kost (ett måltid)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/5/" id="kapittel-2-paragraf-1-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/5/ledd/1/" id="kapittel-2-paragraf-1-ledd-1-punkt-5-ledd-1">Fritt losji (ett eller delt rom)</article></article></li></ul></article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Skattedirektoratets satser skal legges til grunn av arbeidsgiveren ved beregningen av forskuddstrekk. Ved beregningen skal det regnes med det antall dager som den skattepliktige faktisk mottar ytelsene.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Satsene gjelder ikke når ytelsen gis mot at lønnen avkortes med beløp fastsatt i tariffavtale. Forskuddstrekk skal da gjennomføres i bruttolønnen før avkorting.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Avkortes lønnen med et lavere beløp enn fastsatt i tariffavtale og beløpet dessuten er lavere enn Skattedirektoratets satser, skal trekkgrunnlaget være bruttolønnen tillagt differansen mellom Skattedirektoratets satser og det avkortede beløp.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Verdien av fritt losji under arbeidsfravær fra hjemmet skal ikke regnes med i trekkgrunnlaget for skattepliktige som har egen husholdning på sitt hjemsted.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Verdien av fritt opphold om bord på skip og oljeboringsplattformer og tariffmessig hyretillegg for egen kost skal ikke regnes med i trekkgrunnlaget.</article></article><article class="legalArticle" data-lovdata-URL="LTI/forskrift/1987-08-03-734/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Privat bruk av arbeidsgivers bil</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Skattedirektoratet fastsetter før begynnelsen av hvert inntektsår kilometersatser for beregning av verdien av bil stilt til rådighet av eller gjennom arbeidsgiver.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Satsene skal legges til grunn av arbeidsgiveren ved beregning av forskuddstrekk. Ved beregningen skal det regnes med en årlig privat kjørelengde på 8.000 km, som fordeles forholdsmessig på årets måneder. Fordelen beregnes for det antall hele og påbegynte måneder bil har stått til rådighet. Brukshindringer tas ikke i betraktning.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Kilometersatsene graderes etter prisklasser hvor bilens opprinnelige listepris som ny (hos forhandler i Oslo) inklusive avgifter legges til grunn. Det skal gjøres tillegg for ekstrautstyr etter listepris. Derimot skal det ikke gjøres tillegg for spesialinnredninger mv. som bare tjener den yrkesmessige bruk av bilen.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">For skattyter som disponerer særlig kostbar bil, økes det trekkgrunnlaget som følger av bestemmelsene foran med 10 pst. av differansen mellom bilens listepris og grensen for særlig kostbar bil. Tillegget fordeles forholdsmessig på den årlige kjørelengde, jf. annet ledd. Skattedirektoratet fastsetter beløpsgrense for særlig kostbar bil.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Når yrkeskjøringen overstiger 40.000 km i inntektsåret, skal forskuddstrekket for den private kjørelengde beregnes etter den kilometersats som ligger to trinn under satsen for bilens listepris, men ikke under laveste sats. Når det er overveiende sannsynlig at yrkeskjøringen vil overstige 40.000 km, kan forskuddstrekket beregnes etter den angitte lavere sats allerede fra begynnelsen av trekkåret. Etter skifte av arbeidsgiver må arbeidstakeren selv dokumentere antallet kilometer yrkeskjøring i trekkåret hos tidligere arbeidsgivere.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">For arbeidstakere som har yrkeskjøring over 40.000 km, fastsetter Skattedirektoratet en spesiell grense for særlig kostbar bil, som er høyere enn den som er nevnt i fjerde ledd.</article><article class="legalP" data-absoluteaddress="/kapittel/2/paragraf/2/ledd/7/" id="kapittel-2-paragraf-2-ledd-7">Dersom kjøretøy som er lite egnet til privat bruk, f.eks. stor buss eller lastebil, er stilt til rådighet, og listeprisen klart ikke står i forhold til fordelen ved den private bruk, skal laveste kilometersats brukes.</article><article class="legalP" data-absoluteaddress="/kapittel/2/paragraf/2/ledd/8/" id="kapittel-2-paragraf-2-ledd-8">Vederlag fra arbeidstaker for bruk av arbeidsgivers bil eller arbeidstakerens egen dekning av driftsutgifter påvirker ikke trekkgrunnlaget.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1987-08-03-734/KAPITTEL_3" data-partID="k3"><h2>Kapittel 3. Individuell verdsettelse av naturalytelser</h2><article class="legalArticle" data-lovdata-URL="LTI/forskrift/1987-08-03-734/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Naturalytelser som skal verdsettes individuelt</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Naturalytelser som det ikke er fastsatt satser for plikter arbeidsgiveren å medregne i trekkgrunnlaget med den verdi ligningsmyndighetene fastsetter ved en individuell verdsettelse.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Dersom det kan dokumenteres at den skattepliktige har betalt noe for ytelsen, skal dette før trekkberegningen trekkes fra den fastsatte verdien. Det betalte må være inntektsført hos arbeidsgiveren.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Denne bestemmelsen kommer inntil videre bare til anvendelse for så vidt angår bolig som en skattepliktig benytter og som arbeidsgiveren eier eller leier. Verdsettelsen skal også omfatte verdien av helt eller delvis fritt lys, varme og andre tilleggsytelser til boligen.</article></article><article class="legalArticle" data-lovdata-URL="LTI/forskrift/1987-08-03-734/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Ligningsmyndighetenes verdsettelse</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/punkt/1/" id="kapittel-3-paragraf-2-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/punkt/1/ledd/1/" id="kapittel-3-paragraf-2-punkt-1-ledd-1">Krav om individuell verdsettelse</article><article class="legalP" data-absoluteaddress="/kapittel/3/paragraf/2/punkt/1/ledd/2/" id="kapittel-3-paragraf-2-punkt-1-ledd-2">Når en arbeidsgiver skal gi en naturalytelse som faller inn under § 3-1 skal han snarest mulig – og senest når ytelsen gis – kreve den verdsatt. Kravet skal fremsettes på særskilt blankett.</article><article class="legalP" data-absoluteaddress="/kapittel/3/paragraf/2/punkt/1/ledd/3/" id="kapittel-3-paragraf-2-punkt-1-ledd-3">Verdsettelsen skal foretas av ligningsmyndighetene i den kommune hvor arbeidsgiveren hører hjemme eller har sitt kontor (hovedkontor). Blanketten skal sendes dit.</article><article class="legalP" data-absoluteaddress="/kapittel/3/paragraf/2/punkt/1/ledd/4/" id="kapittel-3-paragraf-2-punkt-1-ledd-4">Arbeidsgiveren skal gi alle opplysninger som må antas å være av betydning for verdsettelsen. Han skal dessuten oppgi hva mottakeren eventuelt skal betale for naturalytelsen.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/punkt/2/" id="kapittel-3-paragraf-2-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/punkt/2/ledd/1/" id="kapittel-3-paragraf-2-punkt-2-ledd-1">Ligningssjefens foreløpige verdsettelse</article><article class="legalP" data-absoluteaddress="/kapittel/3/paragraf/2/punkt/2/ledd/2/" id="kapittel-3-paragraf-2-punkt-2-ledd-2">Ligningssjefen skal straks foreta en foreløpig verdsettelse av ytelsen. Gjelder det en løpende ytelse, skal den normalt ansettes til et månedsbeløp dersom ikke arbeidsgiveren har oppgitt en annen lønnstermin.</article><article class="legalP" data-absoluteaddress="/kapittel/3/paragraf/2/punkt/2/ledd/3/" id="kapittel-3-paragraf-2-punkt-2-ledd-3">Gjenparten av verdsettelsesblanketten hvor avgjørelsen fremgår sendes til arbeidsgiveren, til kommunekassereren og til mottakeren av ytelsen.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/2/punkt/3/" id="kapittel-3-paragraf-2-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/2/punkt/3/ledd/1/" id="kapittel-3-paragraf-2-punkt-3-ledd-1">Virkninger av ligningssjefens foreløpige verdsettelse</article><article class="legalP" data-absoluteaddress="/kapittel/3/paragraf/2/punkt/3/ledd/2/" id="kapittel-3-paragraf-2-punkt-3-ledd-2">Verdien av ytelsen medregnes ved trekkberegninger fra og med første hele måned etter at arbeidsgiveren har mottatt melding om avgjørelsen og ytelsen har begynt å løpe.</article><article class="legalP" data-absoluteaddress="/kapittel/3/paragraf/2/punkt/3/ledd/3/" id="kapittel-3-paragraf-2-punkt-3-ledd-3">Dersom arbeidsgiveren oversitter fristene i nr. 1 og nr. 8 får avgjørelsen virkning fra første hele måned etter at ytelsen begynte å løpe. Arbeidsgiveren skal likevel ikke korrigere allerede gjennomførte forskuddstrekk.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/3/paragraf/2/punkt/4/" id="kapittel-3-paragraf-2-punkt-4"><span class="data-originalId">4.</span><article class="legalP" data-absoluteaddress="/kapittel/3/paragraf/2/punkt/4/ledd/1/" id="kapittel-3-paragraf-2-punkt-4-ledd-1">Ligningsnemndas verdsettelse</article><article class="legalP" data-absoluteaddress="/kapittel/3/paragraf/2/punkt/4/ledd/2/" id="kapittel-3-paragraf-2-punkt-4-ledd-2">Ligningssjefen skal forelegge sin avgjørelse for ligningsnemnda, som snarest mulig foretar den endelige verdsettelsen.</article><article class="legalP" data-absoluteaddress="/kapittel/3/paragraf/2/punkt/4/ledd/3/" id="kapittel-3-paragraf-2-punkt-4-ledd-3">Dersom ligningsnemndas vedtak avviker fra ligningssjefens foreløpige avgjørelse, skal melding om dette straks sendes til arbeidsgiveren, kommunekassereren og mottakeren av ytelsen.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/3/paragraf/2/punkt/5/" id="kapittel-3-paragraf-2-punkt-5"><span class="data-originalId">5.</span><article class="legalP" data-absoluteaddress="/kapittel/3/paragraf/2/punkt/5/ledd/1/" id="kapittel-3-paragraf-2-punkt-5-ledd-1">Virkninger av ligningsnemndas verdsettelse</article><article class="legalP" data-absoluteaddress="/kapittel/3/paragraf/2/punkt/5/ledd/2/" id="kapittel-3-paragraf-2-punkt-5-ledd-2">Fastsetter ligningsnemnda en høyere verdi for naturalytelsen enn den ligningssjefen har fastsatt etter nr. 2 får dette bare virkning fra arbeidsgiveren mottar melding om forhøyelsen. Nr. 3 første ledd gjelder tilsvarende.</article><article class="legalP" data-absoluteaddress="/kapittel/3/paragraf/2/punkt/5/ledd/3/" id="kapittel-3-paragraf-2-punkt-5-ledd-3">Fastsetter ligningsnemnda en lavere verdi enn ligningssjefen, får nedsettelsen virkning også for de foretatte lønnsoppgjør der ytelsen er medregnet med den høyere verdien. Gjennomførte forskuddstrekk innenfor samme inntektsår skal arbeidsgiveren korrigere ved det første lønnsoppgjør etter at han har fått melding om nedsettelsen.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/3/paragraf/2/punkt/6/" id="kapittel-3-paragraf-2-punkt-6"><span class="data-originalId">6.</span><article class="legalP" data-absoluteaddress="/kapittel/3/paragraf/2/punkt/6/ledd/1/" id="kapittel-3-paragraf-2-punkt-6-ledd-1">Omgjøring på grunn av uriktige faktiske forutsetninger</article><article class="legalP" data-absoluteaddress="/kapittel/3/paragraf/2/punkt/6/ledd/2/" id="kapittel-3-paragraf-2-punkt-6-ledd-2">Ligningsnemnda kan når som helst endre sitt tidligere vedtak dersom den finner at dette bygger på uriktige faktiske forutsetninger.</article><article class="legalP" data-absoluteaddress="/kapittel/3/paragraf/2/punkt/6/ledd/3/" id="kapittel-3-paragraf-2-punkt-6-ledd-3">Ved omgjøringen gjelder nr. 4 tilsvarende.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/3/paragraf/2/punkt/7/" id="kapittel-3-paragraf-2-punkt-7"><span class="data-originalId">7.</span><article class="legalP" data-absoluteaddress="/kapittel/3/paragraf/2/punkt/7/ledd/1/" id="kapittel-3-paragraf-2-punkt-7-ledd-1">Virkninger av omgjøring etter nr. 6</article><article class="legalP" data-absoluteaddress="/kapittel/3/paragraf/2/punkt/7/ledd/2/" id="kapittel-3-paragraf-2-punkt-7-ledd-2">Når en tidligere verdsettelse omgjøres etter nr. 6 og verdien settes høyere enn tidligere får dette bare virkning fra arbeidsgiveren mottar meldingen om forhøyelsen, jf. nr. 3 første ledd.</article><article class="legalP" data-absoluteaddress="/kapittel/3/paragraf/2/punkt/7/ledd/3/" id="kapittel-3-paragraf-2-punkt-7-ledd-3">Dersom forhøyelsen skyldes at arbeidsgiveren tidligere har gitt uriktige eller mangelfulle opplysninger kan omgjøringen gis virkning fra det tidspunkt ytelsen begynte å løpe. Allerede gjennomførte forskuddstrekk skal likevel ikke korrigeres.</article><article class="legalP" data-absoluteaddress="/kapittel/3/paragraf/2/punkt/7/ledd/4/" id="kapittel-3-paragraf-2-punkt-7-ledd-4">Settes verdien ned ved omgjøringen gjelder regelen i nr. 5 annet ledd.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/3/paragraf/2/punkt/8/" id="kapittel-3-paragraf-2-punkt-8"><span class="data-originalId">8.</span><article class="legalP" data-absoluteaddress="/kapittel/3/paragraf/2/punkt/8/ledd/1/" id="kapittel-3-paragraf-2-punkt-8-ledd-1">Nytt krav fra arbeidsgiveren</article><article class="legalP" data-absoluteaddress="/kapittel/3/paragraf/2/punkt/8/ledd/2/" id="kapittel-3-paragraf-2-punkt-8-ledd-2">Forandres ytelsen på en slik måte at det kan ha betydning for verdien, plikter arbeidsgiveren å kreve ny verdsettelse. Bestemmelsene i nr. 1 gjelder tilsvarende.</article><article class="legalP" data-absoluteaddress="/kapittel/3/paragraf/2/punkt/8/ledd/3/" id="kapittel-3-paragraf-2-punkt-8-ledd-3">Når en ytelse som tidligere har vært verdsatt overtas av en annen skattepliktig, kan arbeidsgiveren unnlate å kreve den verdsatt på nytt dersom ytelsen løper uendret og heller ikke andre grunner taler for en ny verdsettelse. I slike tilfelle legges den tidligere verdsettelsen til grunn fra og med første lønnsutbetaling etter overtakelsen. Arbeidsgiveren har i disse tilfellene plikt til å vise den skattepliktige de vedtak som ligningsmyndighetene har fattet med hensyn til ytelsens verdi.</article></article></li><li data-li-identifier="9." data-name="9."><article class="listArticle" data-absoluteaddress="/kapittel/3/paragraf/2/punkt/9/" id="kapittel-3-paragraf-2-punkt-9"><span class="data-originalId">9.</span><article class="legalP" data-absoluteaddress="/kapittel/3/paragraf/2/punkt/9/ledd/1/" id="kapittel-3-paragraf-2-punkt-9-ledd-1">Justering av verdsettelser på grunn av endring i prisnivå</article><article class="legalP" data-absoluteaddress="/kapittel/3/paragraf/2/punkt/9/ledd/2/" id="kapittel-3-paragraf-2-punkt-9-ledd-2">For løpende ytelser kan verdsettelsen alltid omgjøres når det har skjedd en endring av betydning i det generelle prisnivå.</article><article class="legalP" data-absoluteaddress="/kapittel/3/paragraf/2/punkt/9/ledd/3/" id="kapittel-3-paragraf-2-punkt-9-ledd-3">I så fall gjelder nr. 2 og nr. 4 tilsvarende.</article></article></li><li data-li-identifier="10." data-name="10."><article class="listArticle" data-absoluteaddress="/kapittel/3/paragraf/2/punkt/10/" id="kapittel-3-paragraf-2-punkt-10"><span class="data-originalId">10.</span><article class="legalP" data-absoluteaddress="/kapittel/3/paragraf/2/punkt/10/ledd/1/" id="kapittel-3-paragraf-2-punkt-10-ledd-1">Oppbevaring av meldinger</article><article class="legalP" data-absoluteaddress="/kapittel/3/paragraf/2/punkt/10/ledd/2/" id="kapittel-3-paragraf-2-punkt-10-ledd-2">Alle meldinger arbeidsgiveren mottar vedrørende ligningsmyndighetenes individuelle verdsettelse av en naturalytelse, plikter han å vedlegge sine regnskaper.</article></article></li></ul></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1987-08-03-734/KAPITTEL_4" data-partID="k4"><h2>Kapittel 4. Gjennomføringsbestemmelser</h2><article class="legalArticle" data-lovdata-URL="LTI/forskrift/1987-08-03-734/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Forskriftens § 2-2 gjelder fra 1. september 1987. De øvrige bestemmelser i denne forskrift gjelder første gang ved beregning av forskuddstrekk for inntektsåret 1988. Samtidig oppheves Riksskattestyrets forskrifter av 14. oktober 1976 om forskuddstrekk i naturalytelser og om verdsettelse av naturalytelser ved forskuddstrekket og ved ligningen.</article></article></section></main></body></html>