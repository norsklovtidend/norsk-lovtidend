<!DOCTYPE html><html lang="no"><head><title>Forskrift om fondsmeglerforetaks egenhandel.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:02</dd><dt class="legacyID">Datokode</dt><dd class="legacyID">FOR-1987-03-24-315</dd><dt class="dokid">DokumentID</dt><dd class="dokid">LTI/forskrift/1987-03-24-315</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 8</dd><dt class="dateInForce">I kraft fra</dt><dd class="dateInForce">1987-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§20</li></ul></dd><dt class="dateOfPublication">Kunngjort</dt><dd class="dateOfPublication">1987-05-11</dd><dt class="title">Tittel</dt><dd class="title">Forskrift om fondsmeglerforetaks egenhandel.</dd><dt class="refid">RefID</dt><dd class="refid">forskrift/1987-03-24-315</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fondsmeglerforetaks egenhandel.<ul class="tocSubUl"><li>§ 1. Virkeområde.</li><li>§ 2. Egenhandel for banks fondsavdeling.</li><li>§ 3. Egenhandel i aksjer for fondsmeglerforetak som ikke er banks fondsavdeling.</li><li>§ 4. Egenhandel i obligasjoner for fondsmeglerforetak som ikke er banks fondsavdeling.</li><li>§ 5. Opplysningsplikt.</li><li>§ 6. Selvinntrede ved børsnoterte aksjer.</li><li>§ 7. Forpliktende kjøps- og salgskurser (market-making)</li><li>§ 8. Selvinntrede ved obligasjoner.</li><li>§ 9. Sanksjoner.</li><li>§ 10. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-03-24-315" id="dokument"><h1>Forskrift om fondsmeglerforetaks egenhandel.</h1><article class="legalP" data-absoluteaddress="/ledd/1/" id="ledd-1">Med hjemmel i lov 14. juni 1985 nr. 61 om verdipapirhandel § 20 annet og tredje ledd og § 21 annet punktum, jfr. kgl. res. 20. september 1985 nr. 1706, har Finansdepartementet 24. mars 1987 fastsatt forskrifter om fondsmeglerforetaks verdipapirhandel for egen regning m.m.</article><article class="legalArticle" data-lovdata-URL="LTI/forskrift/1987-03-24-315/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Et fondsmeglerforetak kan med den begrensning som følger av reglene om god meglerskikk i lov om verdipapirhandel § 18 og disse forskrifter, kjøpe, selge eller tegne verdipapirer for egen regning, når dette skjer som ledd i fondsmeglervirksomheten og for å lette denne.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med de unntak som følger av disse forskrifter §§ 6, 7 og 8 skal avtaler om kjøp, salg eller tegning av verdipapirer for egen regning sluttes gjennom eget foretak og med annet fondsmeglerforetak som motpart.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Med aksjer forstås i disse forskrifter aksjer notert på norsk børs og norske ikke-børsnoterte aksjer. Med obligasjoner forstås i disse forskrifter norske obligasjoner.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Fondsmeglerforetak som har dispensasjon fra kravet til sikkerhetsstillelse på 50 mill. kroner, jfr. departementets forskrifter av 3. oktober 1986 nr. 2044, kan ikke kjøpe, selge eller tegne verdipapirer for egen regning.</article></article><article class="legalArticle" data-lovdata-URL="LTI/forskrift/1987-03-24-315/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Egenhandel for banks fondsavdeling.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Verdipapirer som en banks fondsavdeling kjøper, selger eller tegner for egen regning skal holdes adskilt fra bankens egen beholdning av verdipapirer og bokføres på særskilte konti.</article></article><article class="legalArticle" data-lovdata-URL="LTI/forskrift/1987-03-24-315/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Egenhandel i aksjer for fondsmeglerforetak som ikke er banks fondsavdeling.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Et fondsmeglerforetak som er aksjeselskap kan ha en beholdning av børsnoterte aksjer til en anskaffelsesverdi som høyst svarer til tre ganger fondsmeglerforetakets bokførte egenkapital og en beholdning av ikke-børsnoterte aksjer til en anskaffelsesverdi som høyst svarer til fondsmeglerforetakets bokførte egenkapital.</article></article><article class="legalArticle" data-lovdata-URL="LTI/forskrift/1987-03-24-315/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Egenhandel i obligasjoner for fondsmeglerforetak som ikke er banks fondsavdeling.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Et fondsmeglerforetak som ikke er banks fondsavdeling kan ha en beholdning av obligasjoner og sertifikater som for<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">stats- eller statsgaranterte obligasjoner med gjenværende løpetid over 12 måneder svarer til 12 ganger bokført egenkapital, og 25 ganger bokført egenkapital når gjenværende løpetid er under 12 måneder.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">pantesikrede obligasjoner, herunder obligasjoner med negativ pantsettelsesklausul, med gjenværende løpetid over 12 måneder svarer til 7 ganger bokført egenkapital, og 15 ganger bokført egenkapital når gjenværende løpetid er under 12 måneder.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">ikke pantsikrede obligasjoner med gjenværende løpetid over 12 måneder svarer til 5 ganger bokført egenkapital, og 10 ganger bokført egenkapital når gjenværende løpetid er under 12 måneder.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Foretakets samlede beholdninger kan dog høyst være 20 ganger egenkapitalen for obligasjoner med gjenværende løpetid over 12 måneder, og høyst 40 ganger egenkapitalen for obligasjoner med gjenværende løpetid under 12 måneder. Med gjenværende løpetid menes gjenværende løpetid frem til forfall, eller gjenværende tid frem til eventuell renteregulering.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Kredittilsynet kan gi nærmere regler om hva som skal regnes som egenkapital etter disse forskrifter. Verdipapirer som er deponert som sikkerhet etter lov om verdipapirhandel § 30 regnes ikke med i beholdningene etter disse forskrifter.</article></article><article class="legalArticle" data-lovdata-URL="LTI/forskrift/1987-03-24-315/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Opplysningsplikt.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fondsmeglerforetakene skal hver måned gi Kredittilsynet og Oslo Børs opplysninger om foretakets handel og beholdning for egen regning. Opplysningene skal gis på den måte som bestemmes av Kredittilsynet.</article></article><article class="legalArticle" data-lovdata-URL="LTI/forskrift/1987-03-24-315/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Selvinntrede ved børsnoterte aksjer.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Et fondsmeglerforetak kan kjøpe, selge eller tegne børsnoterte aksjer for egen regning uten annet fondsmeglerforetak som motpart når avtalen utgjør mindre enn en børspost i det enkelte verdipapir. Tilsvarende gjelder for den del av en avtale som ikke er delelig med det antall som kreves for en børspost.</article></article><article class="legalArticle" data-lovdata-URL="LTI/forskrift/1987-03-24-315/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forpliktende kjøps- og salgskurser (market-making)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Et fondsmeglerforetak kan kjøpe, selge eller tegne aksjer og obligasjoner for egen regning uten annet fondsmeglerforetak som motpart når fondsmeglerforetaket stiller forpliktende kjøps- og salgskurser for vedkommende verdipapir. Slik handel for egen regning som omtalt i forrige punktum kan likevel ikke fondsmeglerforetaket foreta i verdipapirer utstedt av eget selskap eller av fondsmeglerforetakets morselskap, jfr. aksjeloven § 1-2.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fondsmeglerforetaket skal på forhånd gi melding til Kredittilsynet og Oslo Børs dersom foretaket stiller forpliktende kjøps- og salgskurs for et verdipapir.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Departementet kan gi nærmere regler om hvilke opplysninger som skal inntas i meldingene.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Fondsmeglerforetak som ikke er banks fondsavdeling kan ikke ha en høyere beholdning i aksjer utstedt av ett selskap til en anskaffelsesverdi høyere enn tilsvarende halvdel av fondsmeglerforetakets egenkapital.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Fondsmeglerforetak som ikke er banks fondsavdeling kan ikke ha en høyere beholdning aksjer etter denne paragraf enn tilsvarende to ganger av foretakets egenkapital.</article></article><article class="legalArticle" data-lovdata-URL="LTI/forskrift/1987-03-24-315/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Selvinntrede ved obligasjoner.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Et fondsmeglerforetak kan kjøpe, selge eller tegne obligasjoner for egen regning uten annet fondsmeglerforetak som motpart. Det skal i så fall særskilt opplyses om at fondsmeglerforetaket er motpart.</article></article><article class="legalArticle" data-lovdata-URL="LTI/forskrift/1987-03-24-315/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sanksjoner.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som forsettlig eller uaktsomt overtrer disse forskrifter straffes med bøter eller fengsel inntil 1 år, eller begge deler, jfr. verdipapirhandelloven § 62 første ledd nr. 4. Medvirkning straffes på samme måte.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Departementet kan bestemme at foretak som forsettlig eller uaktsomt overtrer disse forskrifter eller på annen måte ikke har vist god meglerskikk, skal utelukkes fra å drive egenhandel. Utelukkelsen kan gjøres tidsbegrenset. Utelukkelsen kan også begrenses til å gjelde bestemte typer verdipapirer.</article></article><article class="legalArticle" data-lovdata-URL="LTI/forskrift/1987-03-24-315/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Disse forskrifter trer ikraft fra 1. april 1987.</article></article></main></body></html>