<!DOCTYPE html><html lang="no"><head><title>Forskrift om opptak for siviløkonomutdanningen i Bodø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:44</dd><dt class="legacyID">Datokode</dt><dd class="legacyID">FOR-1987-02-12-124</dd><dt class="dokid">DokumentID</dt><dd class="dokid">LTI/forskrift/1987-02-12-124</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 4</dd><dt class="dateInForce">I kraft fra</dt><dd class="dateInForce">1987-02-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-13-2097</li></ul></dd><dt class="dateOfPublication">Kunngjort</dt><dd class="dateOfPublication">1987-03-19</dd><dt class="title">Tittel</dt><dd class="title">Forskrift om opptak for siviløkonomutdanningen i Bodø.</dd><dt class="refid">RefID</dt><dd class="refid">forskrift/1987-02-12-124</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opptak for siviløkonomutdanningen i Bodø.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-02-12-124" id="dokument"><h1>Forskrift om opptak for siviløkonomutdanningen i Bodø.</h1><article class="legalP" data-absoluteaddress="/ledd/1/" id="ledd-1">Fastsatt av Kultur- og vitenskapsdepartementet 12. februar 1987 med hjemmel i kgl.res. 13. desember 1985 nr. 2097.</article><article class="legalArticle" data-lovdata-URL="LTI/forskrift/1987-02-12-124/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Opptaksgrunnlaget til Siviløkonomutdanningen i Bodø er eksamen som høgskolekandidat i økonomisk-administrative fag eller tilsvarende utdanning, herunder høyere teknisk utdanning med tilstrekkelig innslag av økonomisk-administrative fag.</article></article><article class="legalArticle" data-lovdata-URL="LTI/forskrift/1987-02-12-124/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">En opptakskomité sammensatt av en representant for hver av gruppene undervisningspersonalet, administrasjonen og studentene vurderer søkerne og treffer avgjørelser om opptaket. Kollegiet for siviløkonomutdanningen er klageinstans.</article></article><article class="legalArticle" data-lovdata-URL="LTI/forskrift/1987-02-12-124/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Opptakskomitéen skal påse at det blir en rimelig fordeling av studieplassene mellom kjønnene, en rimelig fordeling av studenter med og uten praksis og at det blir en rimelig andel studenter fra Nord-Norge, herunder at også samiske studenter blir opptatt.</article></article><article class="legalArticle" data-lovdata-URL="LTI/forskrift/1987-02-12-124/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Rangering blir foretatt på grunnlag av veid gjennomsnittskarakter hvor alle fagene vektlegges i henhold til det omfang som er angitt på det vitnemålet som danner grunnlag for opptak. Bare fag med tallkarakter teller ved beregning av gjennomsnittskarakter. Opptakskomitéen kan gi tilleggspoeng til søkerne som kommer særlig dårlig ut på grunn av tung fagsammensetning eller ulikheter i bruken av karakterskalaen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det kan gis tilleggspoeng for bostedstilknytning, kjønn og praksis ervervet etter avslutning av den utdanningen som er grunnlag for opptak i den grad det er nødvendig for å oppfylle § 3. Opptakskomitéen kan gjøre unntak fra bestemmelsen om praksis for søkere som var over 30 år ved avslutning av utdanningen.</article></article><article class="legalArticle" data-lovdata-URL="LTI/forskrift/1987-02-12-124/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Opptakskomitéen kan på grunnlag av spesielle faglige, sosiale eller personlige forhold ta opp søkere utenom den foran beskrevne rangering. Slike opptak skal begrunnes og maksimalt 10 % av studieplassene kan besettes etter denne regel.</article></article><article class="legalArticle" data-lovdata-URL="LTI/forskrift/1987-02-12-124/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Opptakskomitéen kan i spesielle tilfeller, som for eksempel svangerskap eller militærtjeneste, gi en søker utsettelse med å begynne på studiet.</article></article><article class="legalArticle" data-lovdata-URL="LTI/forskrift/1987-02-12-124/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Innenfor de rammer som er gitt i denne forskriften utarbeider Kollegiet for siviløkonomutdanningen retningslinjer for gjennomføring av studentopptak.</article></article><article class="legalArticle" data-lovdata-URL="LTI/forskrift/1987-02-12-124/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft fra 12. februar 1987.</article></article></main></body></html>