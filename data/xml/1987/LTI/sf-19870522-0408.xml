<!DOCTYPE html><html lang="no"><head><title>Forskrift om avgift for tilsyn m.v. som foretas av Direktoratet for brann- og eksplosjonsvern.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:10</dd><dt class="legacyID">Datokode</dt><dd class="legacyID">FOR-1987-05-22-408</dd><dt class="dokid">DokumentID</dt><dd class="dokid">LTI/forskrift/1987-05-22-408</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 10</dd><dt class="dateInForce">I kraft fra</dt><dd class="dateInForce">1987-07-12</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-02-01-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1971-05-21-47/§43</li><li>lov/1974-06-14-39/§40</li></ul></dd><dt class="dateOfPublication">Kunngjort</dt><dd class="dateOfPublication">1987-06-12</dd><dt class="title">Tittel</dt><dd class="title">Forskrift om avgift for tilsyn m.v. som foretas av Direktoratet for brann- og eksplosjonsvern.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 22. mai 1987 med hjemmel i lov av 21. mai 1971 nr. 47 om brannfarlige varer § 43 og lov av 14. juni 1974 nr. 39 om eksplosive varer § 40. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1987-05-22-408</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift for tilsyn m.v. som foretas av Direktoratet for brann- og eksplosjonsvern.<ul class="tocSubUl"><li>§ 1. Anvendelsesområde/avgiftsplikt</li><li>§ 2. Definisjoner</li><li>§ 3. Oppgaveplikt</li><li>§ 4. Avgift for omsetning m.v. av petroleumsprodukter og løsningsmidler</li><li>§ 5. Avgift for ilandføring av petroleumsprodukter i rørledninger fra områder i sjøen</li><li>§ 6. Avgift for tilvirkning og omsetning av sprengstoff og krutt</li><li>§ 7. Avgift for bedrifter i anleggsfase</li><li>§ 8. Refusjon av utgifter til eksterne konsulenter</li><li>§ 9. Endring av avgiftssatser</li><li>§ 10. Ikrafttredelse m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-05-22-408" id="dokument"><h1>Forskrift om avgift for tilsyn m.v. som foretas av Direktoratet for brann- og eksplosjonsvern.</h1><article class="legalArticle" data-lovdata-URL="LTI/forskrift/1987-05-22-408/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde/avgiftsplikt</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Bedrifter som driver virksomhet eller anlegg underlagt tilsyn etter lov om brannfarlige varer eller lov om eksplosive varer og som omfattes av bestemmelsene i denne forskrift, skal betale en årlig avgift til delvis dekning av utgiftene til Direktoratet for brann- og eksplosjonsvern.</article></article><article class="legalArticle" data-lovdata-URL="LTI/forskrift/1987-05-22-408/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I denne forskrift betyr:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Bedrift: Selskap, interessentskap eller annet rettssubjekt som faller inn under § 1.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Petroleumsprodukt: Flytende og kondenserbare hydrokarboner med flammepunkt ikke over 55°C, samt motorbrensel og fyringsolje med flammepunkt over 55°C som er fremstilt av råolje. Med unntak av § 5, regnes ikke råolje i forskriften som petroleumsprodukt.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Løsningsmiddel: Alkohol, eter, keton, ester og lignende væsker med flammepunkt ikke over 55°C.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For øvrig gjelder de definisjoner som er fastsatt i lovene om brannfarlige og eksplosive varer.</article></article><article class="legalArticle" data-lovdata-URL="LTI/forskrift/1987-05-22-408/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppgaveplikt</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Bedriftene plikter å oppgi til Direktoratet for brann- og eksplosjonsvern de mengder brannfarlige og eksplosive varer som danner grunnlaget for avgiftsberegningen etter §§ 4, 5 og 6.</article></article><article class="legalArticle" data-lovdata-URL="LTI/forskrift/1987-05-22-408/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgift for omsetning m.v. av petroleumsprodukter og løsningsmidler</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">For bedrifter som omsetter petroleumsprodukter eller løsningsmidler, beregnes avgiften på grunnlag av den samlede produktmengde den enkelte bedrift omsetter innenlands, samt av den mengde bedriften selv bruker i løpet av året. Avgift pålegges første ledd i omsetningskjeden.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Av petroleumsprodukter og løsningsmidler som staten selv importerer, skal det betales avgift på grunnlag av den samlede mengde slike varer som staten bruker eller omsetter i løpet av året.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Avgiftssatsen er kr. 1,40 pr. tonn. For bedrifter hvor de produktmengder som danner grunnlag for avgiftsberegningen i henhold til nr. 1 og 2 er mindre enn 20.000 tonn, skal den årlige mengdebaserte avgift være kr. 28.000,-.</article></article></li></ul></article><article class="legalArticle" data-lovdata-URL="LTI/forskrift/1987-05-22-408/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgift for ilandføring av petroleumsprodukter i rørledninger fra områder i sjøen</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">For bedrifter som driver anlegg for ilandføring av petroleumsprodukter i rørledning fra områder i sjøen, beregnes avgiften av den produktmengde som anlegget mottar gjennom rørledningen i løpet av året.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Avgiftssatsene er kr. 0,15 pr. tonn gass og kr 0,10 pr. tonn olje.</article></article></li></ul></article><article class="legalArticle" data-lovdata-URL="LTI/forskrift/1987-05-22-408/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avgift for tilvirkning og omsetning av sprengstoff og krutt</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">For bedrifter som omsetter sprengstoff eller krutt, beregnes avgiften på grunnlag av de produktmengder som den enkelte bedrift omsetter innenlands i løpet av året. Avgift pålegges første ledd i omsetningskjeden.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">For bedrifter som tilvirker eller importerer sprengstoff eller krutt til eget bruk, beregnes avgiften på grunnlag av den mengde den enkelte bedrift bruker i løpet av året.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Bedrift som tilvirker sprengstoff eller krutt på mer enn ett tilvirkningssted, skal i tillegg til mengdebasert avgift i henhold til nr. 1 eller 2 betale en fast årlig avgift pr. tilvirkningssted utover det første.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Avgiftssatsen etter nr. 1 og 2 er kr. 68,- pr. tonn. For bedrifter hvor de produktmengder som danner grunnlag for avgiftsberegningen i henhold til punkt 1 og 2 er mindre enn 400 tonn, skal den årlige mengdebaserte avgift være kr. 28.000,-.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/punkt/5/" id="paragraf-6-punkt-5"><span class="data-originalId">5.</span><article class="legalP" data-absoluteaddress="/paragraf/6/punkt/5/ledd/1/" id="paragraf-6-punkt-5-ledd-1">Den faste avgift pr. tilvirkningssted utover ett i henhold til nr. 3 er kr. 28.000,-.</article></article></li></ul></article><article class="legalArticle" data-lovdata-URL="LTI/forskrift/1987-05-22-408/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avgift for bedrifter i anleggsfase</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Bedrift som er undergitt tilsyn etter lovene om brannfarlige og eksplosive varer og som er under opp- eller ombygging, kan pålegges avgift dersom Direktoratet for brann- og eksplosjonsverns engasjement i forbindelse med bedriften vil pågå kontinuerlig gjennom et lengre tidsrom. Avgiften skal dekke etatens faktiske utgifter ved kontrollen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Vedtak om at en bedrift skal betale avgift etter denne bestemmelse, fattes av Direktoratet for brann- og eksplosjonsvern så snart man har grunnlag for å vurdere omfanget av kontroll og tilsyn med bedriften. Denne skal straks underrettes om vedtaket.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/punkt/3/" id="paragraf-7-punkt-3"><span class="data-originalId">3.</span><article class="legalP" data-absoluteaddress="/paragraf/7/punkt/3/ledd/1/" id="paragraf-7-punkt-3-ledd-1">Eventuell avgift etter denne bestemmelse kommer i tillegg til avgift etter §§ 4, 5 og 6.</article></article></li></ul></article><article class="legalArticle" data-lovdata-URL="LTI/forskrift/1987-05-22-408/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Refusjon av utgifter til eksterne konsulenter</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Utgifter i forbindelse med eksterne konsulenttjenester som Direktoratet for brann- og eksplosjonsvern har benyttet under utøvelse av tilsynsmyndigheten, skal betales av den tilsynspliktige bedrift. Dette gjelder også i forbindelse med undersøkelser, kontroller og prøver i henhold til lov om brannfarlige varer §§ 6 og 7 og lov om eksplosive varer § 5, med mindre Direktoratet for brann- og eksplosjonsvern i medhold av henholdsvis §§ 43 og 40 i de respektive lover bestemmer at utgiftene skal fordeles på flere.</article></article><article class="legalArticle" data-lovdata-URL="LTI/forskrift/1987-05-22-408/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endring av avgiftssatser</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Departementet kan foreta endringer i avgiftssatsene nevnt i § 4 nr. 3, § 5 nr. 2 og § 6 nr. 4 og 5.</article></article><article class="legalArticle" data-lovdata-URL="LTI/forskrift/1987-05-22-408/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse m.v.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift gis virkning for avgiftsoppkrevningen i 1987 og senere.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Forskrifter om avgift for tilsyn m.v. som utføres av Statens sprengstoffinspeksjon av 1. februar 1980 oppheves fra samme tidspunkt.</article></article></main></body></html>