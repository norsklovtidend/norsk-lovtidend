<!DOCTYPE html><html lang="no"><head><title>Generell forskrift for produksjon, import og frambud m.v. av kosmetiske produkter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">FOR-1987-03-03-147</dd><dt class="dokid">DokumentID</dt><dd class="dokid">LTI/forskrift/1987-03-03-147</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 4</dd><dt class="dateInForce">I kraft fra</dt><dd class="dateInForce">1987-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-3/§2</li><li>forskrift/1983-07-08-1252</li><li>forskrift/1983-11-11-1611</li></ul></dd><dt class="dateOfPublication">Kunngjort</dt><dd class="dateOfPublication">1987-03-19</dd><dt class="title">Tittel</dt><dd class="title">Generell forskrift for produksjon, import og frambud m.v. av kosmetiske produkter.</dd><dt class="refid">RefID</dt><dd class="refid">forskrift/1987-03-03-147</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Generell forskrift for produksjon, import og frambud m.v. av kosmetiske produkter.<ul class="tocSubUl"><li>I. Omfang og definisjoner.<ul class="tocSubUl"><li>§ 1. Omfang.</li><li>§ 2. Definisjoner.</li></ul></li><li>II. Produktsammensetning.<ul class="tocSubUl"><li>§ 3. Generelt.</li><li>§ 4. Stoffer som ikke er tillatt brukt i kosmetiske produkter.</li><li>§ 5. Stoffer med betinget tillatelse til bruk i kosmetiske produkter.</li></ul></li><li>III. Merking.<ul class="tocSubUl"><li>§ 6. Merking generelt.</li><li>§ 7. Merkeplikt.</li></ul></li><li>IV. Frambud og markedsføring.<ul class="tocSubUl"><li>§ 8. Frambud og markedsføring.</li></ul></li><li>V. Meldeplikt.<ul class="tocSubUl"><li>§ 9. Meldeplikt for kosmetiske produkter.</li></ul></li><li>VI. Tilsyn og kontroll.<ul class="tocSubUl"><li>§ 10. Tilsyn.</li><li>§ 11. Kontroll med produktsammensetning.</li><li>§ 12. Plikt til å gi opplysninger om kosmetiske produkter.</li></ul></li><li>VII. Administrative bestemmelser.<ul class="tocSubUl"><li>§ 13. Vedtak.</li><li>§ 14. Utfyllende bestemmelser.</li><li>§ 15. Dispensasjoner.</li><li>§ 16. Straffebestemmelse.</li><li>§ 17. Ikrafttredelse.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1987-03-03-147" id="dokument"><h1>Generell forskrift for produksjon, import og frambud m.v. av kosmetiske produkter.</h1><article class="legalP" data-absoluteaddress="/ledd/1/" id="ledd-1">Fastsatt av Helsedirektoratet 3. mars 1987 i medhold av lov om tilsyn med næringsmidler av 19. mai 1933 nr. 3, § 2, jfr. kgl.res. av 8. juli 1983 nr. 1252 samt delegeringsskriv av 11. november 1983 nr. 1611 fra Sosialdepartementet.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1987-03-03-147/KAPITTEL_1" data-partID="k1"><h2>I. Omfang og definisjoner.</h2><article class="legalArticle" data-lovdata-URL="LTI/forskrift/1987-03-03-147/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Omfang.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften omfatter produksjon, import og frambud av kosmetiske produkter. Produkter som regnes som legemidler i henhold til alminnelige forskrifter om legemidler av 19. februar 1965 med senere endringer, er unntatt fra denne forskrift.</article></article><article class="legalArticle" data-lovdata-URL="LTI/forskrift/1987-03-03-147/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner.</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/2/punkt/1/" id="kapittel-1-paragraf-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/2/punkt/1/ledd/1/" id="kapittel-1-paragraf-2-punkt-1-ledd-1">Kosmetiske produkter er ethvert produkt som er bestemt på å brukes på menneskekroppens overflate (hud, hodehår eller annen hårvekst, negler, lepper og ytre kjønnsorganer) eller på tennene og munnhulens slimhinner for utelukkende eller hovedsaklig å rense, beskytte og holde dem i god stand, endre deres utseende eller påvirke kroppslukt.</article><article class="legalP" data-absoluteaddress="/kapittel/1/paragraf/2/punkt/1/ledd/2/" id="kapittel-1-paragraf-2-punkt-1-ledd-2">I vedlegg 1 vises en eksempelliste over produktgrupper som omfattes av denne definisjon.</article><article class="legalP" data-absoluteaddress="/kapittel/1/paragraf/2/punkt/1/ledd/3/" id="kapittel-1-paragraf-2-punkt-1-ledd-3">Helsedirektoratet avgjør i tvilstilfeller om et produkt skal regnes som kosmetisk produkt etter denne forskrift og kan bestemme at enkelte kosmetiske produkter helt eller delvis skal være unntatt fra forskriften.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/2/punkt/2/" id="kapittel-1-paragraf-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/2/punkt/2/ledd/1/" id="kapittel-1-paragraf-2-punkt-2-ledd-1">Kosmetiske produkter som er bestemt til å komme i berøring med slimhinnene er ethvert produkt som er bestemt til bruk omkring øynene, på leppene, i munnhulen eller på kjønnsorganene.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/2/punkt/3/" id="kapittel-1-paragraf-2-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/2/punkt/3/ledd/1/" id="kapittel-1-paragraf-2-punkt-3-ledd-1">Frambud er all omsetning og bruk i ervervsmessig øyemed (herunder bruk i frisersalonger, skjønnhetssalonger, fotpleiesalonger o.l.) av kosmetiske produkter. Bruk av kosmetiske produkter til reklame og til gevinst ved lotteri er frambud. Privat bruk av kosmetiske produkter regnes ikke som frambud.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/2/punkt/4/" id="kapittel-1-paragraf-2-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/2/punkt/4/ledd/1/" id="kapittel-1-paragraf-2-punkt-4-ledd-1">Helseskadelige kosmetiske produkter er slike som ved vanlig bruk kan forårsake uheldige helseeffekter.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/paragraf/2/punkt/5/" id="kapittel-1-paragraf-2-punkt-5"><span class="data-originalId">5.</span><article class="legalP" data-absoluteaddress="/kapittel/1/paragraf/2/punkt/5/ledd/1/" id="kapittel-1-paragraf-2-punkt-5-ledd-1">Helsefare oppstår når helseskadelige kosmetiske produkter brukes i mengder tilstrekkelig til å utløse uheldige helseeffekter.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/paragraf/2/punkt/6/" id="kapittel-1-paragraf-2-punkt-6"><span class="data-originalId">6.</span><article class="legalP" data-absoluteaddress="/kapittel/1/paragraf/2/punkt/6/ledd/1/" id="kapittel-1-paragraf-2-punkt-6-ledd-1">Råvare eller ingrediens er enhver vare og ethvert stoff som brukes ved produksjon av kosmetiske produkter og som er tilstede i de ferdige produkter i forandret eller uforandret form.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/paragraf/2/punkt/7/" id="kapittel-1-paragraf-2-punkt-7"><span class="data-originalId">7.</span><article class="legalP" data-absoluteaddress="/kapittel/1/paragraf/2/punkt/7/ledd/1/" id="kapittel-1-paragraf-2-punkt-7-ledd-1">Merking er enhver skrevet, trykket, preget eller på annen måte grafisk fremstilt opplysning på eller i tilslutning til varen, også påstander og bruksanvisninger.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/1/paragraf/2/punkt/8/" id="kapittel-1-paragraf-2-punkt-8"><span class="data-originalId">8.</span><article class="legalP" data-absoluteaddress="/kapittel/1/paragraf/2/punkt/8/ledd/1/" id="kapittel-1-paragraf-2-punkt-8-ledd-1">Pakning er enhver form for emballasje av hvilket som helst materiale som omslutter ett eller flere kosmetiske produkter som er bestemt til først å brytes av forbrukeren.</article></article></li><li data-li-identifier="9." data-name="9."><article class="listArticle" data-absoluteaddress="/kapittel/1/paragraf/2/punkt/9/" id="kapittel-1-paragraf-2-punkt-9"><span class="data-originalId">9.</span><article class="legalP" data-absoluteaddress="/kapittel/1/paragraf/2/punkt/9/ledd/1/" id="kapittel-1-paragraf-2-punkt-9-ledd-1">Nettovekt eller nettovolum er det kosmetiske produkts nominelle vekt eller volum uten pakning på pakkedagen.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1987-03-03-147/KAPITTEL_2" data-partID="k2"><h2>II. Produktsammensetning.</h2><article class="legalArticle" data-lovdata-URL="LTI/forskrift/1987-03-03-147/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Generelt.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Kosmetiske produkter skal være fri for smittestoffer og annen forurensning som kan innebære helsefare for forbrukerne. Kosmetiske produkter må ikke ved vanlig bruk av enkeltpersoner eller ved vanlig yrkesmessig bruk kunne medføre helsefare. Det er produsenten/importøren som er ansvarlig for at kosmetiske produkter ikke representerer en helsefare.</article></article><article class="legalArticle" data-lovdata-URL="LTI/forskrift/1987-03-03-147/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Stoffer som ikke er tillatt brukt i kosmetiske produkter.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Kosmetiske produkter må ikke inneholde stoffer som er listet i vedlegg 2 eller i legemiddellisten med mindre det er nevnt i vedlegg 3-6 eller det er gitt særskilt tillatelse på annen måte. Det må heller ikke nyttes emballasje som kan avgi disse stoffene til kosmetiske produkter.</article></article><article class="legalArticle" data-lovdata-URL="LTI/forskrift/1987-03-03-147/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Stoffer med betinget tillatelse til bruk i kosmetiske produkter.</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">De stoffer og stoffgrupper som er listet i vedlegg 3-6, tillates brukt i kosmetiske produkter på de vilkår (bruksbegrensninger, merking m.v.) som fremgår av tilhørende tekst i de enkelte lister og i forskriften forøvrig.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Dette omfatter alle de stoffer som er listet i vedlegg 3 med de begrensninger som er nevnt der. Av fargestoffer, konserveringsmidler og solbeskyttelsesmidler kan bare benyttes de stoffer som er listet i vedlegg 4, vedlegg 5 og vedlegg 6 og med de begrensninger som er nevnt der.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1987-03-03-147/KAPITTEL_3" data-partID="k3"><h2>III. Merking.</h2><article class="legalArticle" data-lovdata-URL="LTI/forskrift/1987-03-03-147/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Merking generelt.</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Ved frambud av kosmetiske produkter skal pakningen være merket i samsvar med denne forskrift.</article></article><article class="legalArticle" data-lovdata-URL="LTI/forskrift/1987-03-03-147/§7" data-name="§7" data-partID="§7" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Merkeplikt.</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Kosmetiske produkter skal være tydelig merket. Merking og bruksanvisning skal være skrevet på norsk, dansk, svensk eller engelsk, lett synlig, lett leselig og vanskelig å fjerne. Den skal omfatte:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">Navn på produkt, jfr. § 9.2, samt navn og hjemsted, enten på ansvarlig markedsfører i Norge eller på produsent.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">Nettovekt eller nettovolum i pakningen angitt i vekt- eller rommål, f.eks. i g eller ml.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">Produktgruppe etter inndelingen i vedlegg 1 hvis ikke denne fremgår av produktets navn eller utforming forøvrig.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/3/paragraf/2/ledd/1/punkt/4/" id="kapittel-3-paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/3/paragraf/2/ledd/1/punkt/4/ledd/1/" id="kapittel-3-paragraf-2-ledd-1-punkt-4-ledd-1">Holdbarhetsgrense (måned og år) for produkter med kortere holdbarhetstid enn 30 måneder. For kosmetiske produkter som er holdbare lenger enn 30 måneder, er holdbarhetsmerking ikke påbudt.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/3/paragraf/2/ledd/1/punkt/5/" id="kapittel-3-paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/3/paragraf/2/ledd/1/punkt/5/ledd/1/" id="kapittel-3-paragraf-2-ledd-1-punkt-5-ledd-1">For produkter som inneholder et eller flere av de stoffer som er listet i vedlegg 3 til og med vedlegg 6 gjelder at de skal ha obligatorisk bruksanvisning og advarselsmerking og være merket i samsvar med det som der er anført. Merkingen skal være på norsk eller lett forståelig dansk eller svensk. Produkter som skal ha advarselsmerking, må være merket med navn og hjemsted på ansvarlig markedsfører i Norge.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/3/paragraf/2/ledd/1/punkt/6/" id="kapittel-3-paragraf-2-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/3/paragraf/2/ledd/1/punkt/6/ledd/1/" id="kapittel-3-paragraf-2-ledd-1-punkt-6-ledd-1">Fabrikasjonsnummer eller annen produksjonsserieidentifikasjon. Hvis dette pga. produktets størrelse ikke er mulig, kan slik informasjon gis bare på storforpakningen for slike produkter.</article></article></li></ul></article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1987-03-03-147/KAPITTEL_4" data-partID="k4"><h2>IV. Frambud og markedsføring.</h2><article class="legalArticle" data-lovdata-URL="LTI/forskrift/1987-03-03-147/§8" data-name="§8" data-partID="§8" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Frambud og markedsføring.</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det er forbudt å produsere, importere, framby eller markedsføre kosmetiske produkter som ikke oppfyller de krav som er satt i denne forskrift.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1987-03-03-147/KAPITTEL_5" data-partID="k5"><h2>V. Meldeplikt.</h2><article class="legalArticle" data-lovdata-URL="LTI/forskrift/1987-03-03-147/§9" data-name="§9" data-partID="§9" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Meldeplikt for kosmetiske produkter.</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Enhver som skal produsere eller importere kosmetiske produkter, må gi melding om dette til Helsedirektoratet eller den det bemyndiger. Meldingen skal inneholde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/paragraf/1/ledd/1/punkt/1/" id="kapittel-5-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/5/paragraf/1/ledd/1/punkt/1/ledd/1/" id="kapittel-5-paragraf-1-ledd-1-punkt-1-ledd-1">Navn og adresse på importør og/eller produsent.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/paragraf/1/ledd/1/punkt/2/" id="kapittel-5-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/5/paragraf/1/ledd/1/punkt/2/ledd/1/" id="kapittel-5-paragraf-1-ledd-1-punkt-2-ledd-1">Navn på aktuelt produkt og hvilken produktgruppe dette tilhører (se liste som følger med meldingsblankett).</article></article></li><li data-li-identifier="3." data-name="3."><article class="listArticle" data-absoluteaddress="/kapittel/5/paragraf/1/ledd/1/punkt/3/" id="kapittel-5-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/5/paragraf/1/ledd/1/punkt/3/ledd/1/" id="kapittel-5-paragraf-1-ledd-1-punkt-3-ledd-1">Endring i et produkts navn eller tilhørighet i produktgruppe meldes på samme måte.</article></article></li></ul></article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1987-03-03-147/KAPITTEL_6" data-partID="k6"><h2>VI. Tilsyn og kontroll.</h2><article class="legalArticle" data-lovdata-URL="LTI/forskrift/1987-03-03-147/§10" data-name="§10" data-partID="§10" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn.</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Den kommunale eller interkommunale næringsmiddelkontroll fører tilsyn med at bestemmelsene i §§ 6 til og med 8 i denne forskrift overholdes. Den skal til enhver tid ha adgang til samtlige varelagre av kosmetiske produkter hos produsenter, importører og i alle salgsledd (herunder frisersalonger, skjønnhetssalonger, fotpleiesalonger, o.l.). Tilsynsmyndighetene kan ta ut prøver i nødvendig omfang for undersøkelse av om produktene er i overensstemmelse med kravene i denne forskrift. Tilsynspersonalet plikter på anmodning å fremlegge legitimasjon.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Feil og mangler i henhold til §§ 6 til og med 8 påpekt av tilsynsmyndighetene rapporteres til Helsedirektoratet. Helsedirektoratet fører tilsyn med at bestemmelsen i § 9 i denne forskrift overholdes.</article></article><article class="legalArticle" data-lovdata-URL="LTI/forskrift/1987-03-03-147/§11" data-name="§11" data-partID="§11" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll med produktsammensetning.</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Helsedirektoratet gir nærmere retningslinjer for kontroll av sammensetning av kosmetiske produkter.</article></article><article class="legalArticle" data-lovdata-URL="LTI/forskrift/1987-03-03-147/§12" data-name="§12" data-partID="§12" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Plikt til å gi opplysninger om kosmetiske produkter.</span></h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Produsent eller importør plikter på anmodning å gi opplysninger om produkter, herunder også nøyaktig oppgave over produktets sammensetning til Helsedirektoratet eller den det bemyndiger. Slike opplysninger skal behandles fortrolig.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1987-03-03-147/KAPITTEL_7" data-partID="k7"><h2>VII. Administrative bestemmelser.</h2><article class="legalArticle" data-lovdata-URL="LTI/forskrift/1987-03-03-147/§13" data-name="§13" data-partID="§13" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Vedtak.</span></h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Vedtak i henhold til denne forskrift fattes av Helsedirektoratet.</article></article><article class="legalArticle" data-lovdata-URL="LTI/forskrift/1987-03-03-147/§14" data-name="§14" data-partID="§14" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende bestemmelser.</span></h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Helsedirektoratet kan gi nærmere bestemmelser til utfylling av denne forskrift.</article></article><article class="legalArticle" data-lovdata-URL="LTI/forskrift/1987-03-03-147/§15" data-name="§15" data-partID="§15" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjoner.</span></h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Helsedirektoratet kan gi dispensasjon fra forskriftens bestemmelse.</article></article><article class="legalArticle" data-lovdata-URL="LTI/forskrift/1987-03-03-147/§16" data-name="§16" data-partID="§16" data-absoluteaddress="/kapittel/7/paragraf/4/" id="kapittel-7-paragraf-4"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Straffebestemmelse.</span></h3><article class="legalP" data-absoluteaddress="/kapittel/7/paragraf/4/ledd/1/" id="kapittel-7-paragraf-4-ledd-1">Overtredelse av denne forskrift straffes som fastsatt i lov av 19. mai 1933 nr. 3 om tilsyn med næringsmidler m.v.</article></article><article class="legalArticle" data-lovdata-URL="LTI/forskrift/1987-03-03-147/§17" data-name="§17" data-partID="§17" data-absoluteaddress="/kapittel/7/paragraf/5/" id="kapittel-7-paragraf-5"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse.</span></h3><article class="legalP" data-absoluteaddress="/kapittel/7/paragraf/5/ledd/1/" id="kapittel-7-paragraf-5-ledd-1">Denne forskrift trer ikraft 1. april 1987. Samtidig oppheves § 17 (med senere tillegg, senest 14. januar 1982 nr. 10) i alminnelige forskrifter om tilvirkning og omsetning av næringsmidler m.v. av 3. mai 1935.</article><article class="legalP" data-absoluteaddress="/kapittel/7/paragraf/5/ledd/2/" id="kapittel-7-paragraf-5-ledd-2">Det blir laget et særtrykk av forskriften og vedleggene som kan fås ved henvendelse til Helsedirektoratet eller den lokale næringsmiddelkontroll.</article><article class="legalP" data-absoluteaddress="/kapittel/7/paragraf/5/ledd/3/" id="kapittel-7-paragraf-5-ledd-3">Vedleggene inneholder:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/1/" id="kapittel-7-paragraf-5-ledd-3-punkt-1"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/1/ledd/1/" id="kapittel-7-paragraf-5-ledd-3-punkt-1-ledd-1">Vedlegg 1. Eksempelliste over grupper av kosmetiske produkter.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/2/" id="kapittel-7-paragraf-5-ledd-3-punkt-2"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/2/ledd/1/" id="kapittel-7-paragraf-5-ledd-3-punkt-2-ledd-1">Vedlegg 2. Stoffer som ikke er tillatt brukt i kosmetiske produkter.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/3/" id="kapittel-7-paragraf-5-ledd-3-punkt-3"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/3/ledd/1/" id="kapittel-7-paragraf-5-ledd-3-punkt-3-ledd-1">Vedlegg 3. Stoffer med betinget tillatelse til bruk i kosmetiske produkter.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/4/" id="kapittel-7-paragraf-5-ledd-3-punkt-4"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/4/ledd/1/" id="kapittel-7-paragraf-5-ledd-3-punkt-4-ledd-1">Vedlegg 4. Fargestoffer med betinget tillatelse til bruk i kosmetiske produkter.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/5/" id="kapittel-7-paragraf-5-ledd-3-punkt-5"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/5/ledd/1/" id="kapittel-7-paragraf-5-ledd-3-punkt-5-ledd-1">Vedlegg 5. Konservering med betinget tillatelse til bruk i kosmetiske produkter.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/7/paragraf/5/ledd/3/punkt/6/" id="kapittel-7-paragraf-5-ledd-3-punkt-6"><span class="data-originalId">-</span><article class="legalP" data-absoluteaddress="/kapittel/7/paragraf/5/ledd/3/punkt/6/ledd/1/" id="kapittel-7-paragraf-5-ledd-3-punkt-6-ledd-1">Vedlegg 6. Solbeskyttelsesmidler med betinget tillatelse til bruk i kosmetiske produkter.</article></article></li></ul></article></article></section></main></body></html>