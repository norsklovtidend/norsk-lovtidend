<!DOCTYPE html><html lang="no"><head><title>Forskrift om sikkerhetssoner m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:01</dd><dt class="legacyID">Datokode</dt><dd class="legacyID">FOR-1987-10-09-810</dd><dt class="dokid">DokumentID</dt><dd class="dokid">LTI/forskrift/1987-10-09-810</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 21</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1215/§60</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-03-22-11/§47</li></ul></dd><dt class="dateOfPublication">Kunngjort</dt><dd class="dateOfPublication">1987-10-30</dd><dt class="title">Tittel</dt><dd class="title">Forskrift om sikkerhetssoner m.v.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 9. oktober 1987 med hjemmel i i lov av 22. mars 1985 nr 11 om petroleumsvirksomhet § 47 og § 57. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1987-10-09-810</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetssoner m.v.<ul class="tocSubUl"><li>Kapittel I. Innledende bestemmelser.<ul class="tocSubUl"><li>§ 1. Virkeområde</li><li>§ 2. Forholdet til folkeretten</li><li>§ 3. Myndighet til å gi enkeltvedtak og forskrifter</li><li>§ 4. Krav til konsekvensvurderinger m.v.</li><li>§ 5. Kunngjøring av sikkerhetssone og særskilt område med begrensninger</li></ul></li><li>Kapittel II. Sikkerhetssoner og særskilte områder med begrensninger<ul class="tocSubUl"><li>§ 6. Sikkerhetssone</li><li>§ 7. Midlertidig begrenset område tilsvarende sikkerhetssone</li><li>§ 8. Forbud i sikkerhetssone og midlertidig begrenset område som nevnt i § 6 og § 7</li><li>§ 9. Område med forbud mot oppankring og fiske</li><li>§ 10. Særskilte områder som opprettes i ulykkes- og faresituasjoner</li></ul></li><li>Kapittel III. Avsluttende bestemmelser<ul class="tocSubUl"><li>§ 11. Merking av sikkerhetssone og særskilte område med begrensninger</li><li>§ 12. Overvåking og varsling</li><li>§ 13. Rapportering</li><li>§ 14. Tvangsmidler</li><li>§ 15. Straffebestemmelse</li><li>§ 16. Ikrafttredelse; overgangsbestemmelser m.v.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1987-10-09-810" id="dokument"><h1>Forskrift om sikkerhetssoner m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1987-10-09-810/KAPITTEL_1" data-partID="k1"><h2>Kapittel I. Innledende bestemmelser.</h2><article class="legalArticle" data-lovdata-URL="LTI/forskrift/1987-10-09-810/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift får anvendelse på områder, for innretninger og for virksomhet som nevnt i § 1 i lov av 22. mars 1985 nr. 11 om petroleumsvirksomhet.</article></article><article class="legalArticle" data-lovdata-URL="LTI/forskrift/1987-10-09-810/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forholdet til folkeretten</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Bestemmelsene i denne forskrift gjelder med de begrensninger som er anerkjent i folkeretten eller følger av overenskomst med fremmed stat.</article></article><article class="legalArticle" data-lovdata-URL="LTI/forskrift/1987-10-09-810/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Myndighet til å gi enkeltvedtak og forskrifter</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Departementet kan utferdige de forskrifter og treffe de enkeltvedtak som er nødvendige for å gjennomføre bestemmelsene gitt i og i medhold av denne forskrift, med mindre annet fremgår av forskriften.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Departementet kan fravike denne forskrift dersom spesielle grunner gjør det nødvendig eller rimelig.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Med departementet menes i denne forskrift Kommunal- og arbeidsdepartementet eller den departementet bemyndiger, med mindre annet særlig fremgår.</article></article><article class="legalArticle" data-lovdata-URL="LTI/forskrift/1987-10-09-810/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav til konsekvensvurderinger m.v.</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Når det fattes vedtak om sikkerhetssone eller særskilt område med begrensninger, skal det finne sted en avveining mellom de ulike interesser som vil bli berørt. Ved denne avveining skal det bl.a. legges vekt på konsekvenser, som f.eks. opprettelser, endringer eller opphør, av betydning for petroleumsvirksomhet eller annen virksomhet.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Når Kongen eller departementet fatter vedtak om sikkerhetssone eller særskilt område som nevnt, kan departementet kreve å få seg forelagt nødvendig materiale og opplysninger av rettighetshaver. Departementet kan kreve at rettighetshaver utfører studier og analyser.</article></article><article class="legalArticle" data-lovdata-URL="LTI/forskrift/1987-10-09-810/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kunngjøring av sikkerhetssone og særskilt område med begrensninger</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">I god tid før sikkerhetssone som nevnt i § 6 første ledd settes i verk, skal rettighetshaver sørge for kunngjøring. Forøvrig skal departementet sørge for kunngjøring av sikkerhetssone og særskilt område med begrensninger etter denne forskrift.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Kunngjøring skal bl.a. skje i «Efterretninger for Sjøfarende» og ellers etter rutiner fastsatt av departementet.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Kunngjøringen skal inneholde opplysninger om sikkerhetssonenes og det særskilte områdets art, posisjon, utstrekning, varighet, eventuell merking og andre nødvendige opplysninger.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1987-10-09-810/KAPITTEL_2" data-partID="k2"><h2>Kapittel II. Sikkerhetssoner og særskilte områder med begrensninger</h2><article class="legalArticle" data-lovdata-URL="LTI/forskrift/1987-10-09-810/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sikkerhetssone</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Rundt og over innretninger for leteboring, utvinning, utnyttelse og transport av petroleum med unntak av rørledninger, kabler og undersjøiske innretninger, skal det være sikkerhetssone.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Rundt og over innretninger for undersøkelse kan departementet opprette sikkerhetssone.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Rundt og over undersjøiske innretninger med unntak av rørledninger og kabler, kan departementet opprette sikkerhetssone.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Dersom flere innretninger er plassert i nærhet av hverandre, kan Kongen opprette felles sikkerhetssone.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Kongen kan etter avtale med annen stat opprette sikkerhetssone over grenselinjen til denne stats kontinentalsokkel. Videre kan departementet opprette sikkerhetssone på norsk kontinentalsokkel, selv om vedkommende innretning ligger utenfor norsk kontinentalsokkel.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Sikkerhetssonene skal være på 500 meter regnet fra innretningens ytterpunkter, med mindre Kongen fastsetter noe annet.</article></article><article class="legalArticle" data-lovdata-URL="LTI/forskrift/1987-10-09-810/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig begrenset område tilsvarende sikkerhetssone</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Olje- og energidepartementet kan opprette et midlertidig begrenset område tilsvarende sikkerhetssone i rimelig tid forut for plassering av innretninger som nevnt i § 6.</article></article><article class="legalArticle" data-lovdata-URL="LTI/forskrift/1987-10-09-810/§8" data-name="§8" data-partID="§8" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Forbud i sikkerhetssone og midlertidig begrenset område som nevnt i § 6 og § 7</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Uvedkommende fartøy, luftputefartøy, luftfartøy, fiskeredskaper eller andre gjenstander må ikke befinne seg i sikkerhetssone eller midlertidig begrenset område som nevnt i § 6 og § 7.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Som uvedkommende regnes ethvert fartøy m.v. som ikke inngår i rettighetshavers virksomhet eller som av rettighetshaver ikke er gitt adgang til å oppholde seg i sikkerhetssone eller midlertidig begrenset område.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Departementet kan bestemme at fiskefartøy som er uvedkommende etter annet ledd, likevel kan fiske i sikkerhetssone eller midlertidig begrenset område, eller deler av disse, dersom slikt fiske kan skje uten å true sikkerheten eller hindre utøvelsen av petroleumsvirksomheten.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Denne paragraf begrenser ikke virksomhet som er særskilt tillatt etter lov om petroleumsvirksomhet, eller utøvelse av offentlig myndighet.</article></article><article class="legalArticle" data-lovdata-URL="LTI/forskrift/1987-10-09-810/§9" data-name="§9" data-partID="§9" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Område med forbud mot oppankring og fiske</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">I tillegg til sikkerhetssone rundt innretninger for utvinning, utnyttelse og transport av petroleum, jfr. § 6 første ledd, samt i forbindelse med drift av rørledninger og kabler, kan Kongen opprette område med forbud mot oppankring og fiske.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">I tillegg til eller istedenfor sikkerhetssone som nevnt i § 6 tredje og fjerde ledd og område som nevnt i § 7, kan Kongen opprette område med forbud mot oppankring og fiske.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Departementet kan opprette midlertidig område med forbud mot oppankring og fiske langs rørlednings- eller kabeltraséer i forbindelse med utbygging eller drift av rørledninger eller kabler.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">I område som nevnt i denne paragraf er nærmere angitte aktiviteter i forbindelse med oppankring og fiske forbudt når og i det omfang som fastsettes av Kongen, eller av departementet etter tredje ledd.</article><article class="legalP" data-absoluteaddress="/kapittel/2/paragraf/4/ledd/5/" id="kapittel-2-paragraf-4-ledd-5">Vedtak etter denne paragraf kan endres dersom det finnes nødvendig eller rimelig.</article></article><article class="legalArticle" data-lovdata-URL="LTI/forskrift/1987-10-09-810/§10" data-name="§10" data-partID="§10" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Særskilte områder som opprettes i ulykkes- og faresituasjoner</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">I ulykkes- og faresituasjoner som kan medføre tap av menneskeliv eller personskade, alvorlig forurensing, stor materiell skade eller vesentlig produksjonsstans, kan departementet utvide eksisterende sikkerhetssoner og særskilte områder med begrensninger, eventuelt opprette slike, i den utstrekning det anses nødvendig for å hindre eller begrense nevnte skadevirkninger. § 8 og § 9 fjerde ledd gis tilsvarende anvendelse, dog slik at forbud i sikkerhetssoner og særskilte områder med begrensninger i alle tilfeller kan fastsettes av departementet.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1987-10-09-810/KAPITTEL_3" data-partID="k3"><h2>Kapittel III. Avsluttende bestemmelser</h2><article class="legalArticle" data-lovdata-URL="LTI/forskrift/1987-10-09-810/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Merking av sikkerhetssone og særskilte område med begrensninger</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Sikkerhetssone og særskilt område med begrensninger som opprettes etter denne forskrift skal ikke merkes med mindre rettighetshaver finner dette nødvendig. Departementet kan kreve merking eller endring av merking.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">I tilfelle av merking skal denne være i henhold til internasjonale merkeregler.</article></article><article class="legalArticle" data-lovdata-URL="LTI/forskrift/1987-10-09-810/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Overvåking og varsling</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Rettighetshaver skal overvåke aktivitet i sikkerhetssoner og særskilte områder med begrensninger. Videre skal rettighetshaver følge med i aktivitet utenfor disse som kan medføre fare for sikkerheten i petroleumsvirksomheten.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Rettighetshaver skal varsle fartøy som er i ferd med å trenge inn i sikkerhetssone eller område som nevnt og som ikke har rett til å gå inn i disse. Videre skal rettighetshaver varsle fartøy utenfor sikkerhetssone eller område dersom fartøyet kan medføre fare for sikkerheten i petroleumsvirksomheten.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Dersom en gjenstand kan true sikkerheten i petroleumsvirksomheten, skal rettighetshaver om mulig varsle den ansvarlige for gjenstanden.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Rettighetshaver skal varsle Hovedredningssentralen og Oljedirektoratet om situasjoner som nevnt i annet og tredje ledd og som kan medføre alvorlig fare for sikkerheten i petroleumsvirksomheten. Departementet kan fastsette varslingsrutiner.</article></article><article class="legalArticle" data-lovdata-URL="LTI/forskrift/1987-10-09-810/§13" data-name="§13" data-partID="§13" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rapportering</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Rettighetshaver skal rapportere overtredelse av sikkerhetssone eller særskilt område til rette politimyndighet og til Oljedirektoratet etter rutiner som fastsettes av departementet.</article></article><article class="legalArticle" data-lovdata-URL="LTI/forskrift/1987-10-09-810/§14" data-name="§14" data-partID="§14" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tvangsmidler</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Når pålegg er gitt i eller i medhold av denne forskrift, kan den myndighet som har gitt pålegget fastsette en løpende tvangsmulkt for hver dag som går etter utløpet av en frist som er satt for gjennomføring av pålegget inntil dette er oppfylt. Varsel om tvangsmulkt meddeles ved rekommandert brev eller på annen like betryggende måte. Mulkten kan inndrives ved utpanting. Kongen kan frafalle ilagt tvangsmulkt når det finnes rimelig.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Ved overtredelse av sikkerhetssone eller særskilt område med begrensninger og i faresituasjoner som nevnt i § 12, skal rettighetshaver, så langt mulig og forsvarlig, avvise fartøy eller gjenstand. Avvisningen kan bestå i tilrettevisning, bortvisning eller oppbringelse i henhold til bestemmelsene i lov om petroleumsvirksomhet av 22. mars 1985 nr. 11 § 65 annet ledd. Dersom sikkerhetssone eller særskilt område som nevnt krenkes av fartøy eller gjenstand, og dette medfører alvorlig fare for sikkerheten i petroleumsvirksomheten, kan avvisningen bestå i fysiske tiltak. Tilsvarende gjelder hvis fartøy eller gjenstand utenfor sikkerhetssone eller særskilt område med begrensninger som nevnt i denne forskrifts kapittel II medfører slik fare, og rettighetshaver først har gitt varsel i henhold til § 12.</article></article><article class="legalArticle" data-lovdata-URL="LTI/forskrift/1987-10-09-810/§15" data-name="§15" data-partID="§15" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Straffebestemmelse</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Overtredelse av denne forskrift eller vedtak truffet med hjemmel i denne straffes som bestemt i lov om petroleumsvirksomhet av 22. mars 1985 nr. 11 § 66.</article></article><article class="legalArticle" data-lovdata-URL="LTI/forskrift/1987-10-09-810/§16" data-name="§16" data-partID="§16" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse; overgangsbestemmelser m.v.</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/6/punkt/1/" id="kapittel-3-paragraf-6-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/6/punkt/1/ledd/1/" id="kapittel-3-paragraf-6-punkt-1-ledd-1">Denne forskrift trer i kraft en måned etter fastsettelse.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/6/punkt/2/" id="kapittel-3-paragraf-6-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/6/punkt/2/ledd/1/" id="kapittel-3-paragraf-6-punkt-2-ledd-1">Fra denne forskrifts ikrafttredelse oppheves forskrift om sikkerhet m.v. til lov om petroleumsvirksomhet av 28. juni 1985 nr. 1215 § 60 nr. 5.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/6/punkt/3/" id="kapittel-3-paragraf-6-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/6/punkt/3/ledd/1/" id="kapittel-3-paragraf-6-punkt-3-ledd-1">Overgangsbestemmelser<ul class="defaultList"><li data-li-identifier="3.1" data-name="3.1"><article class="listArticle" data-absoluteaddress="/kapittel/3/paragraf/6/punkt/3/ledd/1/punkt/1/" id="kapittel-3-paragraf-6-punkt-3-ledd-1-punkt-1"><span class="data-originalId">3.1</span><article class="legalP" data-absoluteaddress="/kapittel/3/paragraf/6/punkt/3/ledd/1/punkt/1/ledd/1/" id="kapittel-3-paragraf-6-punkt-3-ledd-1-punkt-1-ledd-1">Forskrifter om forbud mot oppankring og mot fiske med visse redskaper i Ekofisk-området, fastsatt ved kgl.res. av 14. april 1978, skal fortsatt gjelde.</article></article></li><li data-li-identifier="3.2" data-name="3.2"><article class="listArticle" data-absoluteaddress="/kapittel/3/paragraf/6/punkt/3/ledd/1/punkt/2/" id="kapittel-3-paragraf-6-punkt-3-ledd-1-punkt-2"><span class="data-originalId">3.2</span><article class="legalP" data-absoluteaddress="/kapittel/3/paragraf/6/punkt/3/ledd/1/punkt/2/ledd/1/" id="kapittel-3-paragraf-6-punkt-3-ledd-1-punkt-2-ledd-1">Forskrifter om forbud mot oppankring og mot fiske med visse redskaper i Statfjordområdet, fastsatt ved kgl.res. av 18. august 1980, skal fortsatt gjelde.</article></article></li><li data-li-identifier="3.3" data-name="3.3"><article class="listArticle" data-absoluteaddress="/kapittel/3/paragraf/6/punkt/3/ledd/1/punkt/3/" id="kapittel-3-paragraf-6-punkt-3-ledd-1-punkt-3"><span class="data-originalId">3.3</span><article class="legalP" data-absoluteaddress="/kapittel/3/paragraf/6/punkt/3/ledd/1/punkt/3/ledd/1/" id="kapittel-3-paragraf-6-punkt-3-ledd-1-punkt-3-ledd-1">Forskrifter om forbud mot oppankring og mot fiske med visse redskaper i Statfjordområdet mellom Statfjord B plattformen og tilhørende lastebøye, fastsatt ved kgl.res. av 2. desember 1983 nr. 1706, skal fortsatt gjelde.</article></article></li><li data-li-identifier="3.4" data-name="3.4"><article class="listArticle" data-absoluteaddress="/kapittel/3/paragraf/6/punkt/3/ledd/1/punkt/4/" id="kapittel-3-paragraf-6-punkt-3-ledd-1-punkt-4"><span class="data-originalId">3.4</span><article class="legalP" data-absoluteaddress="/kapittel/3/paragraf/6/punkt/3/ledd/1/punkt/4/ledd/1/" id="kapittel-3-paragraf-6-punkt-3-ledd-1-punkt-4-ledd-1">Forskrifter om forbud mot oppankring og mot fiske med visse redskaper i Statfjordområdet mellom Statfjord C plattformen og tilhørende lastebøye, fastsatt ved kgl.res. av 5. september 1986 nr. 1802, skal fortsatt gjelde.</article></article></li><li data-li-identifier="3.5" data-name="3.5"><article class="listArticle" data-absoluteaddress="/kapittel/3/paragraf/6/punkt/3/ledd/1/punkt/5/" id="kapittel-3-paragraf-6-punkt-3-ledd-1-punkt-5"><span class="data-originalId">3.5</span><article class="legalP" data-absoluteaddress="/kapittel/3/paragraf/6/punkt/3/ledd/1/punkt/5/ledd/1/" id="kapittel-3-paragraf-6-punkt-3-ledd-1-punkt-5-ledd-1">Forskrifter om forbud mot oppankring og mot fiske med visse redskaper i Gullfaksområdet mellom Gullfaks A plattformen og tilhørende lastebøye og Gullfaks A plattformen og havbunnsbrønnene A-1H, A-2AH, A-3H, A-4H og A-5H, fastsatt ved kgl.res. av 13. februar 1987 nr. 76, skal fortsatt gjelde med unntak av sikkerhetssonene rundt havbunnsbrønnene som endres til områder med forbud mot oppankring og fiske fra denne forskrifts ikrafttredelse.</article></article></li></ul></article></article></li></ul></article></section></main></body></html>