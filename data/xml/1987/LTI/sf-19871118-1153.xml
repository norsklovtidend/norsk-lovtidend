<!DOCTYPE html><html lang="no"><head><title>Forskrift om legemiddelforsyningen m.v. i den kommunale helsetjeneste.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:30</dd><dt class="legacyID">Datokode</dt><dd class="legacyID">FOR-1987-11-18-1153</dd><dt class="dokid">DokumentID</dt><dd class="dokid">LTI/forskrift/1987-11-18-1153</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 9</dd><dt class="dateInForce">I kraft fra</dt><dd class="dateInForce">1988-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-11-19-66/§1-3</li></ul></dd><dt class="dateOfPublication">Kunngjort</dt><dd class="dateOfPublication">1988-06-03</dd><dt class="title">Tittel</dt><dd class="title">Forskrift om legemiddelforsyningen m.v. i den kommunale helsetjeneste.</dd><dt class="refid">RefID</dt><dd class="refid">forskrift/1987-11-18-1153</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om legemiddelforsyningen m.v. i den kommunale helsetjeneste.<ul class="tocSubUl"><li>§ 1. Virkeområde. Definisjon</li><li>§ 2. Ansvarsforhold</li><li>§ 3. Innkjøp</li><li>§ 4. Rekvirering m.v.</li><li>§ 5. Transport</li><li>§ 6. Oppbevaring m.v.</li><li>§ 7. Tilvirking m.v.</li><li>§ 8. Utdeling av legemidler til pasient</li><li>§ 9. Tilsyn og kontroll</li><li>§ 10. Unntak</li><li>§ 11. Ikrafttredelse. Overgangsbestemmelser.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-11-18-1153" id="dokument"><h1>Forskrift om legemiddelforsyningen m.v. i den kommunale helsetjeneste.</h1><article class="legalP" data-absoluteaddress="/ledd/1/" id="ledd-1">Fastsatt av Helsedirektoratet 18. november 1987 med hjemmel i lov av 19. november 1982 nr 66 om helsetjenesten i kommunene § 1-3 5. ledd, jfr. Sosialdepartementets vedtak av 26. februar 1987.</article><article class="legalArticle" data-lovdata-URL="LTI/forskrift/1987-11-18-1153/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde. Definisjon</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for legemiddelforsyningen i den virksomhet som hører under kommunens helsetjeneste.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med legemiddelforsyning m.v. menes innkjøp, rekvirering, transport, oppbevaring, tilvirking, utdeling, tilsyn og kontroll av legemidler.</article></article><article class="legalArticle" data-lovdata-URL="LTI/forskrift/1987-11-18-1153/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Ansvarsforhold</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Kommunen skal sørge for at legemiddelforsyningen til kommunens helsetjeneste blir organisert og drevet i samsvar med lover, forskrifter og andre gjeldende bestemmelser.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Ved sykehjem m.v. har styrer det administrative ansvaret for at legemiddelforsyningen m.v. er organisert i samsvar med forskriften.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Ved sykehjem m.v. har den legen som har ansvaret for å organisere legetjenesten, også det medisinsk-faglige ansvaret for legemiddelforsyningen ved institusjonen.</article><article class="legalP" data-absoluteaddress="/paragraf/2/punkt/2/ledd/3/" id="paragraf-2-punkt-2-ledd-3">Avdelingssykepleier skal forestå legemiddellageret ved en avdeling eller post og sørge for at den daglige virksomhet vedrørende legemidlene foregår i samsvar med forskriften og de instrukser eller retningslinjer som er gitt.</article><article class="legalP" data-absoluteaddress="/paragraf/2/punkt/2/ledd/4/" id="paragraf-2-punkt-2-ledd-4">Dersom sykehjemmet har et sentralt lager av legemidler hvorfra legemidlene distribueres til lager ved de enkelte avdelinger eller poster, skal det sentrale lageret forestås av en farmasøyt.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Innkjøp</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Legemidler skal med de unntak som er nevnt under nr. 3, 4 og 5 kjøpes fra apotek.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Den enkelte deltjeneste skal normalt få sine hovedleveranser av legemidler fra et fast apotek. Helsedirektoratet kan, når særlige grunner taler for det, bestemme at et sykehjem m.v. skal få sine legemidler fra et bestemt apotek.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Sera, vaksiner og visse andre varer kan kjøpes fra Statens institutt for folkehelse og andre godkjente laboratorier og institutter som har lovlig adgang til å levere slike varer.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Gassarter til medisinsk bruk kan kjøpes fra kjøpmenn eller tilvirkere som har tillatelse til slikt salg. Det samme gjelder radioaktive isotoper til medisinsk bruk.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Sykehjem kan i spesielle tilfeller kjøpe visse legemidler direkte fra Norsk Medisinaldepot.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/punkt/6/" id="paragraf-3-punkt-6"><span class="data-originalId">6.</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">Med de unntak som følger av § 7 skal legemidler kjøpes inn ferdig tilberedt og avdelt i porsjoner som passer for den enkelte deltjeneste.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rekvirering m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Anskaffelse av legemidler fra apotek skal skje etter resept eller rekvisisjon fra lege. Unntaksvis kan legemidler rekvireres pr. telefon.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">Resept eller rekvisisjon skal skrives på blankett med tilstrekkelig antall kopier. Til sykehjem kreves ikke autorisert blankett for rekvirering av legemidler i gruppe A. Legemidler i gruppe A kan ikke rekvireres på telefaxoverført resept.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Til sykehjem kan rekvirering av legemidler til lager unntaksvis foretas av offentlig godkjent sykepleier. Slik rekvirering kan bare gjelde legemidler beregnet til rutinebruk på sykehjemmet. Legemidlene skal være oppført i en liste som er utarbeidet på forhånd og godkjent av sykehjemmets medisinsk ansvarlige lege. Rekvisisjonsretten gjelder ikke preparater i gruppe A eller B.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Til øvrige deltjenester skal rekvirering av reseptpliktige legemidler normalt skje ved forskrivning til den enkelte pasient eller til bruk i legens praksis.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">4.</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Vaksiner etter helsedirektørens vaksinasjonsprogram kan rekvireres av helsesøster direkte fra Statens institutt for folkehelse.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Transport</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det skal vises aktsomhet ved all transport av legemidler slik at disse ikke kommer uvedkommende i hende eller volder skade. Under transporten skal den ytre emballasje være låst eller forseglet.</article></article><article class="legalArticle" data-lovdata-URL="LTI/forskrift/1987-11-18-1153/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Oppbevaring m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Den som forestår legemiddellageret skal påse at alle varer som mottas fra apotek eller andre leverandører, er i samsvar med pakkseddel før varene bringes på plass i lageret eller tas i bruk.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Legemidler skal oppbevares i særskilte låsbare skap eller rom. Legemidler som ikke tåler lagring ved værelsestemperatur, skal oppbevares i eget låsbart kjøleskap. Reseptfrie legemidler til utvortes bruk kan også oppbevares utenom medisinskapene.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Legemidler som er merket «i giftskap» skal oppbevares i eget skap med egen nøkkel. Helsedirektoratet kan, i særlige tilfeller, kreve at slike legemidler skal oppbevares i spesielle sikkerhetsskap.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Til skapene og rommene skal det være så få nøkler som mulig. I alminnelighet skal bare offentlig godkjent sykepleier ha nøkler til lagrene. Alle medisinrom eller -skap innenfor den enkelte deltjeneste skal så vidt mulig ha forskjellige låser.</article><article class="legalP" data-absoluteaddress="/paragraf/6/punkt/4/ledd/2/" id="paragraf-6-punkt-4-ledd-2">Det skal settes opp skriftlige retningslinjer i den enkelte deltjeneste for rutinene vedrørende medisinskaps- eller medisinromsnøklene. Når andre enn offentlig godkjent sykepleier har nøkler, skal det foreligge skriftlig fullmakt.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/punkt/5/" id="paragraf-6-punkt-5"><span class="data-originalId">5.</span><article class="legalP" data-absoluteaddress="/paragraf/6/punkt/5/ledd/1/" id="paragraf-6-punkt-5-ledd-1">Medisinskapene eller -rommene skal være tilstrekkelig store slik at legemidlene kan oppbevares oversiktlig.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/6/punkt/6/" id="paragraf-6-punkt-6"><span class="data-originalId">6.</span><article class="legalP" data-absoluteaddress="/paragraf/6/punkt/6/ledd/1/" id="paragraf-6-punkt-6-ledd-1">I medisinskapene eller -rommene skal bare oppbevares legemidler, andre varer som brukes som legemidler samt medisinglass, pipetter o.l. som brukes i forbindelse med legemidlene.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/6/punkt/7/" id="paragraf-6-punkt-7"><span class="data-originalId">7.</span><article class="legalP" data-absoluteaddress="/paragraf/6/punkt/7/ledd/1/" id="paragraf-6-punkt-7-ledd-1">Legemidlene skal oppbevares i samme emballasje som de blir utlevert i fra apotek.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/6/punkt/8/" id="paragraf-6-punkt-8"><span class="data-originalId">8.</span><article class="legalP" data-absoluteaddress="/paragraf/6/punkt/8/ledd/1/" id="paragraf-6-punkt-8-ledd-1">Legemidler ferdig oppdelt i doser til den enkelte pasient kan oppbevares i særskilte låsbare vogner, traller e.l. eller hos den enkelte pasient når det er forsvarlig.</article></article></li><li data-li-identifier="9." data-name="9."><article class="listArticle" data-absoluteaddress="/paragraf/6/punkt/9/" id="paragraf-6-punkt-9"><span class="data-originalId">9.</span><article class="legalP" data-absoluteaddress="/paragraf/6/punkt/9/ledd/1/" id="paragraf-6-punkt-9-ledd-1">Desinfeksjonsmidler og reagenser m.v. skal, når de oppbevares utenfor laboratorier, plasseres i egne låsbare skap merket henholdsvis «desinfeksjonsmidler» og «Reagenser».</article></article></li><li data-li-identifier="10." data-name="10."><article class="listArticle" data-absoluteaddress="/paragraf/6/punkt/10/" id="paragraf-6-punkt-10"><span class="data-originalId">10.</span><article class="legalP" data-absoluteaddress="/paragraf/6/punkt/10/ledd/1/" id="paragraf-6-punkt-10-ledd-1">Den som forestår lageret skal sørge for at orden og renhold til enhver tid er fullt tilfredsstillende.</article></article></li><li data-li-identifier="11." data-name="11."><article class="listArticle" data-absoluteaddress="/paragraf/6/punkt/11/" id="paragraf-6-punkt-11"><span class="data-originalId">11.</span><article class="legalP" data-absoluteaddress="/paragraf/6/punkt/11/ledd/1/" id="paragraf-6-punkt-11-ledd-1">Dersom legemiddellagrene er spesielt utsatt for innbrudd, kan Helsedirektoratet påby installering av alarmsystem.</article></article></li><li data-li-identifier="12." data-name="12."><article class="listArticle" data-absoluteaddress="/paragraf/6/punkt/12/" id="paragraf-6-punkt-12"><span class="data-originalId">12.</span><article class="legalP" data-absoluteaddress="/paragraf/6/punkt/12/ledd/1/" id="paragraf-6-punkt-12-ledd-1">Legemiddelrester m.v. må tas hånd om og destrueres på forsvarlig måte og ikke kastes med vanlig søppel.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilvirking m.v.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilvirking av legemidler skal ikke foregå ved de deltjenester som omfattes av forskriften. Unntatt fra bestemmelsene er<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">preparater som på grunn av kort holdbarhet skal tilberedes umiddelbart før bruk eller for meget kort tids forbruk (tørrampuller o.l.);</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">tilsetning av sterilt legemiddel til infusjonsvæsker umiddelbart før bruk.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Ved tilberedning som nevnt under a) og b), skal emballasjen tydelig merkes med preparatets navn, styrke, fremstillingsdato og holdbarhetsfrist samt navnet på den som har fremstilt preparatet.</article></article><article class="legalArticle" data-lovdata-URL="LTI/forskrift/1987-11-18-1153/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utdeling av legemidler til pasient</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/punkt/1/" id="paragraf-8-punkt-1"><span class="data-originalId">1.</span><article class="legalP" data-absoluteaddress="/paragraf/8/punkt/1/ledd/1/" id="paragraf-8-punkt-1-ledd-1">Med utdeling av legemidler forstås uttak av legemidler fra medisinskap eller rom, istandgjøring av pasientdoser og utlevering eller administrering av legemiddeldosene til den enkelte pasient.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/punkt/2/" id="paragraf-8-punkt-2"><span class="data-originalId">2.</span><article class="legalP" data-absoluteaddress="/paragraf/8/punkt/2/ledd/1/" id="paragraf-8-punkt-2-ledd-1">Utdeling av legemidler skal skje på en måte som sikrer at legemidlet blir gitt til den pasient det er forskrevet for. Dersom det istandgjøres større mengder av et legemiddel enn det som er bestemt for umiddelbart forbruk, skal legemidler for hvert utleverings- og inntakstidspunkt holdes adskilt.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/8/punkt/3/" id="paragraf-8-punkt-3"><span class="data-originalId">3.</span><article class="legalP" data-absoluteaddress="/paragraf/8/punkt/3/ledd/1/" id="paragraf-8-punkt-3-ledd-1">Det skal føres fortegnelse over all utdeling av legemidler til innvortes bruk.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/8/punkt/4/" id="paragraf-8-punkt-4"><span class="data-originalId">4.</span><article class="legalP" data-absoluteaddress="/paragraf/8/punkt/4/ledd/1/" id="paragraf-8-punkt-4-ledd-1">I sykehjem m.v. bør utdeling av legemidler til pasient bare skje etter skriftlig ordinasjon fra lege eller etter generelle skriftlige retningslinjer fastsatt av lege. Utdelingen skal foretas av de personer som har myndighet til det. Lege kan unntaksvis gi myndighet til andre enn offentlig godkjent sykepleier. Før slik myndighet gis, skal sykehjemmet ha skriftlige retningslinjer for hvem som kan utføre dette arbeidet og for hvilken opplæring disse må ha i legemiddelhåndtering.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/8/punkt/5/" id="paragraf-8-punkt-5"><span class="data-originalId">5.</span><article class="legalP" data-absoluteaddress="/paragraf/8/punkt/5/ledd/1/" id="paragraf-8-punkt-5-ledd-1">I sykehjem m.v. med mangel på offentlig godkjente sykepleiere kan ferdig istandgjorte pasientdoser unntaksvis utleveres til den enkelte pasient av andre enn offentlig godkjente sykepleiere. Slik myndighet gis av lege. Tilsvarende retningslinjer som nevnt i nr. 4 siste punkt, skal settes opp.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/8/punkt/6/" id="paragraf-8-punkt-6"><span class="data-originalId">6.</span><article class="legalP" data-absoluteaddress="/paragraf/8/punkt/6/ledd/1/" id="paragraf-8-punkt-6-ledd-1">I deltjenester uten offentlig godkjent sykepleier kan legemidlene utdeles til den enkelte pasient av andre enn offentlig godkjent sykepleier, såfremt legemidlene er forskrevet til og oppbevares adskilt for den enkelte pasient. Tilsvarende retningslinjer som nevnt i nr. 4 siste punkt. skal settes opp.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/8/punkt/7/" id="paragraf-8-punkt-7"><span class="data-originalId">7.</span><article class="legalP" data-absoluteaddress="/paragraf/8/punkt/7/ledd/1/" id="paragraf-8-punkt-7-ledd-1">Legemidler som skal injiseres eller infunderes, skal umiddelbart før bruk underkastes en nøyaktig undersøkelse slik at synlige feil, brist i beholderen eller tegn på mikrobiell forurensning oppdages.</article><article class="legalP" data-absoluteaddress="/paragraf/8/punkt/7/ledd/2/" id="paragraf-8-punkt-7-ledd-2">Det skal kontrolleres at legemiddel og dose er i overensstemmelse med det som er ordinert. Kontrollen skal såvidt mulig foretas av to personer.</article><article class="legalP" data-absoluteaddress="/paragraf/8/punkt/7/ledd/3/" id="paragraf-8-punkt-7-ledd-3">Sterile legemidler i flerdosebeholdere, hvor det foreligger fare for mikrobiell eller annen forurensning etter at de er tatt i bruk, skal påføres dato for første gangs anvendelse.</article><article class="legalP" data-absoluteaddress="/paragraf/8/punkt/7/ledd/4/" id="paragraf-8-punkt-7-ledd-4">Eventuelle rester av ampuller, infusjonsvæsker og skyllevæsker må ikke anvendes, men straks kasseres.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/8/punkt/8/" id="paragraf-8-punkt-8"><span class="data-originalId">8.</span><article class="legalP" data-absoluteaddress="/paragraf/8/punkt/8/ledd/1/" id="paragraf-8-punkt-8-ledd-1">Deltjenester, som for kortere tid forsyner ikke inneliggende pasienter med legemidler, skal ha spesielle retningslinjer for dette. Legemidlene skal utleveres i hensiktsmessig emballasje og påføres pasientens, deltjenestens og ordinerende leges navn, legemidlets navn og mengde, tydelig bruksanvisning og bruksområde, dato og underskriften til den som har utlevert legemidlet.</article></article></li><li data-li-identifier="9." data-name="9."><article class="listArticle" data-absoluteaddress="/paragraf/8/punkt/9/" id="paragraf-8-punkt-9"><span class="data-originalId">9.</span><article class="legalP" data-absoluteaddress="/paragraf/8/punkt/9/ledd/1/" id="paragraf-8-punkt-9-ledd-1">Det skal føres bøker eller fortegnelser som viser innkjøp av legemidler i gruppe A og nøyaktig hva som er brukt til den enkelte pasient. Utdrag av bøkene eller fortegnelsene skal på forlangende utleveres Helsedirektoratet eller fylkeslegen. Bøkene eller fortegnelsene skal oppbevares i 5 år. Helsedirektoratet kan, i særlige tilfeller, bestemme at fortegnelser også skal føres for legemidler i gruppe B og hvor lenge fortegnelsene skal oppbevares.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilsyn og kontroll</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/punkt/1/" id="paragraf-9-punkt-1"><span class="data-originalId">1.</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Alle legemiddellagre i sykehjem m.v. skal minst en gang hvert kvartal tilses av farmasøytisk kandidat. Øvrige legemiddellagre skal tilses av farmasøyt to ganger årlig. Unntatt fra denne bestemmelse er allmennlegetjenesten. Tilsynsordningen skal godkjennes av fylkeslegen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/punkt/2/" id="paragraf-9-punkt-2"><span class="data-originalId">2.</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Ved tilsynet skal legemidlene kontrolleres med henblikk på holdbarhet, oppbevaring, bruk m.v. Det skal påses at bestemmelsene i denne forskrift blir fulgt, herunder at virksomheten ved legemiddellagrene er organisert på tilfredsstillende måte.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/9/punkt/3/" id="paragraf-9-punkt-3"><span class="data-originalId">3.</span><article class="legalP" data-absoluteaddress="/paragraf/9/punkt/3/ledd/1/" id="paragraf-9-punkt-3-ledd-1">Deltjenesten skal ha rapport fra alle tilsyn. Rapporten skal forevises ansvarshavende lege og sykepleier.</article></article></li></ul></article><article class="legalArticle" data-lovdata-URL="LTI/forskrift/1987-11-18-1153/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Helsedirektøren kan, når særlige grunner taler for det, gjøre unntak fra denne forskrift.</article></article><article class="legalArticle" data-lovdata-URL="LTI/forskrift/1987-11-18-1153/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse. Overgangsbestemmelser.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift trer i kraft 1. januar 1988.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Forskriften skal være gjennomført ved alle sykehjem m.v. innen ett år etter ikrafttredelsen. Ved øvrige deltjenester skal forskriften med unntak av § 9 være gjennomført innen samme tid.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Farmasøytisk tilsyn med andre deltjenester enn sykehjem m.v. innføres etter hvert som kommunens økonomi tillater det, dog senest innen 1. januar 1991.</article></article></main></body></html>