<!DOCTYPE html><html lang="no"><head><title>Forskrift om retroreflekterende merkers montering og vedlikehold på fiskefartøyer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:08</dd><dt class="legacyID">Datokode</dt><dd class="legacyID">FOR-1987-02-16-221</dd><dt class="dokid">DokumentID</dt><dd class="dokid">LTI/forskrift/1987-02-16-221</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 7</dd><dt class="dateInForce">I kraft fra</dt><dd class="dateInForce">1987-03-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1987-04-28</dd><dt class="title">Tittel</dt><dd class="title">Forskrift om retroreflekterende merkers montering og vedlikehold på fiskefartøyer.</dd><dt class="refid">RefID</dt><dd class="refid">forskrift/1987-02-16-221</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om retroreflekterende merkers montering og vedlikehold på fiskefartøyer.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-02-16-221" id="dokument"><h1>Forskrift om retroreflekterende merkers montering og vedlikehold på fiskefartøyer.</h1><article class="legalP" data-absoluteaddress="/ledd/1/" id="ledd-1">I medhold av § 6 i Fiskeridepartementets forskrift om retroreflekterende merker på fiskefartøyer av 17. september 1985 nr. 1800 har Fiskeridirektøren 16. februar 1987 fastsatt følgende forskrifter:</article><article class="legalArticle" data-lovdata-URL="LTI/forskrift/1987-02-16-221/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Merkene som skal nyttes må være typegodkjent av Fiskeridirektøren og hvert merke skal være innpreget med et typegodkjenningsnummer nede i høyre hjørne. Merkeprodusentene er ansvarlig for at merket med typegodkjenning innpreget er i samsvar med typegodkjenningen. I tillegg skal kopi av den skriftlige typegodkjenningen følge med merkene for oppbevaring om bord til dokumentasjon overfor kontrollmyndighet.</article></article><article class="legalArticle" data-lovdata-URL="LTI/forskrift/1987-02-16-221/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Merket (aluminiumsplaten) skal være festet til fartøyet enten med punktfestede skruer eller med gjennomgående bolter.</article></article><article class="legalArticle" data-lovdata-URL="LTI/forskrift/1987-02-16-221/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved monteringen skal plastskiver benyttes mellom skruehoder/mutter og folien for å unngå at folieoverflaten rives opp under fastskruingen.</article></article><article class="legalArticle" data-lovdata-URL="LTI/forskrift/1987-02-16-221/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Merkene skal når forholdene tilsier det være understøttet med et tilstrekkelig antall stivere eller annen avstivning på undersiden for å hindre vibrasjon.</article></article><article class="legalArticle" data-lovdata-URL="LTI/forskrift/1987-02-16-221/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Hvor det anses hensiktsmessig kan det anbringes opphøyet ramme av hardt materiale rundt merket. Rammen må ikke redusere den retroreflekterende kanten rundt bokstavkombinasjonen som skal være 15 cm.</article></article><article class="legalArticle" data-lovdata-URL="LTI/forskrift/1987-02-16-221/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fartøyets fører er ansvarlig for at merkene som brukes er typegodkjent, rett montert og til enhver tid godt synlig og leselig. Kystvakten kan pålegge fartøyets fører til å utbedre skader o.l. så snart som mulig.</article></article><article class="legalArticle" data-lovdata-URL="LTI/forskrift/1987-02-16-221/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skader på merkene som kan vanskeliggjøre identifiseringen skal straks utbedres.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Som utgangspunkt for utbedring av skader på merkefolien tillates ikke skader nærmere et tegn enn 15 cm dersom skadens utstrekning er over halve strekbredden i tegnet. Det må også tas hensyn til at kantforseglingen ved skadestedet er dårlig og kan forårsake ytterligere avflekking av folien.</article></article><article class="legalArticle" data-lovdata-URL="LTI/forskrift/1987-02-16-221/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved reparasjon av merkene skal underlaget (aluminiumsplaten) gjøres rent og fettfritt uten at det går ut over den opprinnelige alodinbehandling. Deretter festes det selvklebende reparasjonsmaterialet som ligger ved merkene ved levering ved at det presses til underlaget.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Nytt reparasjonsmateriale fås ved henvendelse til merkeleverandøren.</article></article><article class="legalArticle" data-lovdata-URL="LTI/forskrift/1987-02-16-221/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved rengjøring av merkene må det ikke benyttes redskaper som har en slipende effekt på overflaten av folien. Rengjøringsmiddelet må ikke inneholde slipemidler. Det må heller ikke være for surt eller for alkalisk (pH 6-8), samt være fritt for sterke aromatiske eller alkoholholdige løsningsmidler.</article></article><article class="legalArticle" data-lovdata-URL="LTI/forskrift/1987-02-16-221/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fiskeridirektøren kan dispensere fra krav til bokstav (merke-) størrelse hvor plasseringen av merkene kan skape sikkerhets eller fiskeritekniske vansker.</article></article><article class="legalArticle" data-lovdata-URL="LTI/forskrift/1987-02-16-221/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Disse forskrifter trer i kraft fra 1. mars 1987. Fartøyer som faller inn under disse forskrifter skal ha montert godkjente merker innen 1. september 1988.</article></article></main></body></html>