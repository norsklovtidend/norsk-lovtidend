<!DOCTYPE html><html lang="no"><head><title>Forskrift om gradane Candidata/Candidatus magisterii, Sivilingeniør, Candidata/Candidatus Scientiarum og Doctor Scientiarum i matematisk-naturvitskaplege fag ved Universitetet i Tromsø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:43</dd><dt class="legacyID">Datokode</dt><dd class="legacyID">FOR-1987-06-26-559</dd><dt class="dokid">DokumentID</dt><dd class="dokid">LTI/forskrift/1987-06-26-559</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 15</dd><dt class="dateInForce">I kraft fra</dt><dd class="dateInForce">1987-08-14</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li></ul></dd><dt class="dateOfPublication">Kunngjort</dt><dd class="dateOfPublication">1987-07-14</dd><dt class="title">Tittel</dt><dd class="title">Forskrift om gradane Candidata/Candidatus magisterii, Sivilingeniør, Candidata/Candidatus Scientiarum og Doctor Scientiarum i matematisk-naturvitskaplege fag ved Universitetet i Tromsø.</dd><dt class="refid">RefID</dt><dd class="refid">forskrift/1987-06-26-559</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gradane Candidata/Candidatus magisterii, Sivilingeniør, Candidata/Candidatus Scientiarum og Doctor Scientiarum i matematisk-naturvitskaplege fag ved Universitetet i Tromsø.<ul class="tocSubUl"><li>§ 1. Tittel og grad</li><li>§ 2. Eksamenar</li><li>§ 3. Prøveform</li><li>§ 4. Eksamen</li><li>§ 5. Cand. mag.-graden</li><li>§ 6. Sivilingeniørgraden</li><li>§ 7. Cand.scient.-graden</li><li>§ 8. Dr.scient.-graden</li><li>§ 9. Karakterar</li><li>§ 10. Ny prøve</li><li>§ 11. Fritak for eksamen eller prøve</li><li>§ 12. Vitnemål</li><li>§ 13. Føresegner gitt av universitetet</li><li>§ 14. Ikraftsetjing</li></ul></li></ul></dd></dl></header><main class="documentBody" data-lovdata-URL="LTI/forskrift/1987-06-26-559" id="dokument"><h1>Forskrift om gradane Candidata/Candidatus magisterii, Sivilingeniør, Candidata/Candidatus Scientiarum og Doctor Scientiarum i matematisk-naturvitskaplege fag ved Universitetet i Tromsø.</h1><article class="legalP" data-absoluteaddress="/ledd/1/" id="ledd-1">Fastsett av Kultur- og vitskapsdepartementet 26. juni 1987 med heimel i §§ 3 og 5 i lov 19. juni 1970 nr 58 om eksamener og grader ved universiteter og høyskoler og kgl.res. 17. juli 1970 og 29. mars 1985 nr. 695.</article><article class="legalArticle" data-lovdata-URL="LTI/forskrift/1987-06-26-559/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tittel og grad</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I matematisk-naturvitskaplege fag kan Universitetet i Tromsø tildele desse gradar som gir rett til tilsvarande tittel: candidata/candidatus magisterii, sivilingeniør, candidata/candidatus scientiarum og doctor scientiarum, jf kgl.res. 11. mai 1979 og 21. desember 1984 nr. 2072.</article></article><article class="legalArticle" data-lovdata-URL="LTI/forskrift/1987-06-26-559/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eksamenar</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved institutta kan det takast eksamen i emne og hovudfag.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Universitetsstyret eller den det gir fullmakt, fastset etter forslag frå institutta i kva for emne og hovudfag det kan takast eksamen. Opplysningar om dette skal takast inn i studieplanen.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Kvart emne skal ha eit vekttal som gir uttrykk for omfanget. Arbeid i eit semester svarar til 10 vekttal.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Emne som til saman utgjer ei fagleg eining, og som svarar til eit års arbeid, kan godkjennast som ei emnegruppe. Til alle hovudfag kan det vere knytt ei eller flere emnegrupper.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Universitetsstyret eller den det gir fullmakt fastset etter forslag frå institutta vekttal for emna, kva for gradar og hovudfag dei ulike emna kan vere ein del av, og godkjenner emnegrupper. Opplysningar om dette skal takast inn i studieplanen.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Dersom ein student tek eksamen i emne der innhaldet delvis dekkjer kvarandre, skal vekttala reduserast. Slike vekttalsreduksjonar skal fastsetjast av universitetsstyret eller den det gir fullmakt.</article></article><article class="legalArticle" data-lovdata-URL="LTI/forskrift/1987-06-26-559/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Prøveform</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Universitetsstyret eller den det gir fullmakt fastset etter forslag frå institutta kva for prøveform som skal nyttast ved den einskilde eksamen. Eksamen kan omfatte ei eller fleire skriftlege og/eller munnlege prøver, gjennomføring av øvingar, deltaking i seminar og ekskursjonar o.a.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Universitetsstyret eller den det gir fullmakt kan fastsetje at visse eksamenar ikkje kan takast utan at studenten føreåt har greidd andre eksamenar eller tek dei samstundes. Universitetsstyret eller den det gir fullmakt kan i særlege høve frita for kravet.</article></article><article class="legalArticle" data-lovdata-URL="LTI/forskrift/1987-06-26-559/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksamen</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Emneeksamenar som kan vere del av cand-mag.-graden skal haldast minst ein gong i året.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Universitetsstyret eller den det gir fullmakt fastset nærare føresegner om når eksamen skal haldast og for melding til eksamen.</article></article><article class="legalArticle" data-lovdata-URL="LTI/forskrift/1987-06-26-559/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Cand. mag.-graden</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Graden candidata/candidatus magisterii (cand.mag) får ein på grunnlag av emneeksamenar med til saman minst 65 vekttal og examen philosophicum. Inntil 10 vekttal kan dekkjast av anna arbeid etter nærare reglar fastsette av universitetsstyret eller den det gir fullmakt. Cand.mag.-graden skal omfatte ei godkjend emnegruppe (jf. § 2 femte leden), og graden skal vidare oppfylle dei krava til fagleg breidd som vert fastsette av universitetsstyret.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Minst 35 vekttal må takast i matematisk-naturvitskaplege emne. Om det er tvil, avgjer universitetsstyret eller den det gir fullmakt kva som skal reknast som matematisk-naturvitskapleg emne.</article></article><article class="legalArticle" data-lovdata-URL="LTI/forskrift/1987-06-26-559/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sivilingeniørgraden</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Graden sivilingeniør får ein på grunnlag av emneeksamenar med til saman 80 vekttal og ei godkjend skriftleg samanfatting av ei forskingsoppgåve (diplom-oppgåve). Det vert kravt godkjend praksisperiode i studietida. Studenten må ha greidd alle emneeksamenar etter dei einskilde studieplanar, før studenten kan take til på diplom-oppgåve.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Desse eksamenar omfattar:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">grunnleggjande matematisk-naturvitskaplege emne og godkjende emnekombinasjonar for studieretninga som er valt. Desse emna skal utgjere minst 55 vekttal.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">inntil 15 vekttal som er valfrie innafor ei liste over godkjende emne. Minst 5 av desse vekttala må veljast i fag som ikkje er matematisk-naturvitskaplege.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">10 vekttal som skal vere ei vidare spesialisering i den studieretninga som diplomoppgåva skal hentast frå. Desse vekttala kjem i tillegg til dei vekttala som er nemnde i punkt 1.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Universitetsstyret skal godkjenne dei emne/emnekombinasjonar som kan gå inn i dei ulike studieretningane.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Oppgåva skal svare til 10 vekttal. Studenten må gjennomføre oppgåva innan ei viss tid, fastsett i studieplanane. Normalt skal tida vere eit semester. Instituttet kan i særlege høve gi dispensasjon frå desse krava.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Universitetsstyret fastset føresegner om storleiken på opptaket og opptakskrava til sivilingeniørstudiet.</article></article><article class="legalArticle" data-lovdata-URL="LTI/forskrift/1987-06-26-559/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Cand.scient.-graden</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Graden candidata/candidatus scientiarum (cand.scient.) får ein på grunnlag av eksamen i eit hovudfag som omfattar:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">ein godkjend skriftleg samanfatning av ei forskingsoppgåve (hovudoppgåve) og</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">eksamen i eit eller flere emne og/eller spesialpensa som svarar til minst 10 vekttal.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Emnet for hovudoppgåva skal godkjennast etter nærare reglar fastsette i studieplanen. Fleire mindre arbeid kan godkjennast som hovudoppgåve når innhaldet utgjer ein heilskap. Del av eit fellesarbeid kan godkjennast som hovudoppgåve etter reglar fastsette av universitetsstyret. Omfanget av hovudoppgåva skal svare til ei arbeidsmengd på eit år.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Før påmelding til hovudfagsstudiet må studenten ha forkunnskapar som omfattar emne som er godkjende for det hovudfag som er valt. Samla skal forkunnskapane og eksamen nemnd under pkt. 2 svare til minst 40 vekttal.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Før siste eksamen kan takast, må studenten ha cand.mag.-grad eller anna utdanning som universitetsstyret godkjenner som jamgod.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Universistetsstyret fastset nærare generelle føresegner om hovudfagseksamen til cand.scient.-graden og fastset etter forslag frå institutta særlege føresegner for det einskilde hovudfaget.</article></article><article class="legalArticle" data-lovdata-URL="LTI/forskrift/1987-06-26-559/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dr.scient.-graden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Graden doctor scientiarum (dr.scient.) får ein på grunnlag av:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">ei godkjend vitskapleg avhandling i det valde hovudfaget og eit tilfredsstillande forsvar av avhandlinga i ein offentleg disputas, og</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">eksamen i eit eller fleire emne og/eller spesialpensa som svarar til minst eit års arbeid.</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Emnet for avhandlinga skal godkjennast etter nærare reglar fastsette i studieplanen. Avhandlinga kan vere ei vidareføring av hovudoppgåva i cand.scient.-graden. Fleire mindre arbeid kan godkjennast som delar av avhandlinga når innhaldet i dei utgjer ein heilskap. Arbeid som tidlegare er nytta til cand.scient.-graden eller sivilingeniørgraden kan gå inn i avhandlinga. Fellesarbeid kan godkjennast som delar av avhandlinga etter nærare føresegner fastsette av universitetsstyret.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Eksamenskrava skal fastsetjast slik at når den vitskaplege avhandlinga er ei vidareføring av hovudoppgåva til cand.scient.-graden, skal dr.scient.-graden ha eit omfang som svarar til to års arbeid. Er dr.scient.-graden ei vidareføring av sivilingeniørgraden, skal omfanget svare til to og eit halvt års arbeid. I andre høve skal det setjast slike krav til dr.scient.-graden at nivået vert det same.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Universitetsstyret fastset nærare generelle føresegner om hovudfagseksamen til dr.scient.-graden og fastset etter forslag frå vedkommande institutt særlege føresegner for det einskilde hovudfaget.</article></article><article class="legalArticle" data-lovdata-URL="LTI/forskrift/1987-06-26-559/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Karakterar</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved fastsetjing av karakterar for eksamen og prøve skal det nyttast anten:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/ledd/1/punkt/1/" id="paragraf-9-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/9/ledd/1/punkt/1/ledd/1/" id="paragraf-9-ledd-1-punkt-1-ledd-1">ein karakterskala som går fra 1.0 til 4.0 der 1.0 er beste karakter, eller</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/ledd/1/punkt/2/" id="paragraf-9-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/9/ledd/1/punkt/2/ledd/1/" id="paragraf-9-ledd-1-punkt-2-ledd-1">karakterane stått/ikkje stått</article></article></li></ul></article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Studentar som får dårlegare karakter enn 4.0 har ikkje greidd eksamen og får ingen talverdi.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Universitetsstyret fastset etter forslag frå institutta det karaktersystem som skal nyttast for kvar eksamen og prøve, og korleis karakteren skal utreknast dersom eksamen omfatter fleire delar.</article></article><article class="legalArticle" data-lovdata-URL="LTI/forskrift/1987-06-26-559/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ny prøve</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ein student som ikkje har greidd eksamen i eit emne som går inn i cand.mag-graden, kan ikkje gå opp til ny prøve før ved neste ordinære eksamen. For sivilingeniør-, cand.scient.- og dr.scient.-graden fastset universitetsstyret eller den det gir fullmakt reglar om ny prøve.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Når ein student har teke same eksamen på nytt, skal beste karakter gjelde.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Universitetsstyret eller den det gir fullmakt, fastset reglar om høve til å avbryte eksamen og til å kontinuere.</article></article><article class="legalArticle" data-lovdata-URL="LTI/forskrift/1987-06-26-559/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fritak for eksamen eller prøve</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Instituttråda kan fritake for eksamen eller prøve:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">når tilsvarande krav er oppfylt ved annan institusjon</article></article></li><li data-li-identifier="2." data-name="2."><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">på grunnlag av eksamen eller prøve i eit høveleg fag utanfor fagkrinsen teke ved universitetet eller ein annan institusjon.</article></article></li></ul></article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Universitetsstyret er klageinstans.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Generelle reglar om fritak skal takast inn i studieplanen.</article></article><article class="legalArticle" data-lovdata-URL="LTI/forskrift/1987-06-26-559/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Vitnemål</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Studentar som har teke eksamen i eit emne, kan få utskrift om det.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Vitnemål om cand.mag.-graden skal ha opplysningar om på kva grunnlag graden er tildelt. For dei emna som går inn i graden skal det opplysast om vekttalet for emna og eksamenskarakterane.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Vitnemål om sivilingeniørgraden skal ha opplysningar om studieretning, tittel og karakter på diplomoppgåva. Det skal og opplysast om vekttal og karakter for alle emne som går inn i graden.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Vitnemål om cand.scient.-graden skal ha opplysningar om hovudfag, tittel og karakter på hovudoppgåva, dei emna og/eller spesialpensa som går inn i hovudfaget og karakterane for dei prøvene som er tekne.</article><article class="legalP" data-absoluteaddress="/paragraf/12/ledd/5/" id="paragraf-12-ledd-5">Vitnemål om dr.scient.-graden skal ha opplysningar om hovudfag, tittel på den vitskaplege avhandlinga, dei emna og/eller spesialpensa som går inn i graden og karakterane for dei prøvene som er tekne.</article><article class="legalP" data-absoluteaddress="/paragraf/12/ledd/6/" id="paragraf-12-ledd-6">På utskrifter og vitnemål skal det opplysast i kva for semester eksamen er teken.</article><article class="legalP" data-absoluteaddress="/paragraf/12/ledd/7/" id="paragraf-12-ledd-7">Ein kandidat som etter fullført grad tek eksamen på nytt i delar som går inn i graden, eller tek andre eksamenar som kan gå inn, kan få nytt vitnemål.</article><article class="legalP" data-absoluteaddress="/paragraf/12/ledd/8/" id="paragraf-12-ledd-8">Universitetsstyret kan fastsetje kor stor del av graden som må vere gjennomført ved institutta for å få vitnemål.</article></article><article class="legalArticle" data-lovdata-URL="LTI/forskrift/1987-06-26-559/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Føresegner gitt av universitetet</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dei føresegnene som universitetsstyret gir med heimel i denne forskrifta skal takast inn i studieplanen og kan ikkje fråvikast utan at føresegna gir heimel for det.</article></article><article class="legalArticle" data-lovdata-URL="LTI/forskrift/1987-06-26-559/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikraftsetjing</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskrifta tek til å gjelde straks. Samstundes vert oppheva Reglement for gradane candidatus magisterii, candidatus scientiarum og doctor scientiarum ved Universitetet i Tromsø fastsett av Kyrkje- og undervisningsdepartementet 31. august 1979.</article></article></main></body></html>