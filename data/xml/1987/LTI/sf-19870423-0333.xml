<!DOCTYPE html><html lang="no"><head><title>Forskrift om beskatning av fordel ved privat bruk av arbeidsgivers bil.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">FOR-1987-04-23-333</dd><dt class="dokid">DokumentID</dt><dd class="dokid">LTI/forskrift/1987-04-23-333</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 8</dd><dt class="dateInForce">I kraft fra</dt><dd class="dateInForce">1987-06-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1911-08-18-8/§42</li></ul></dd><dt class="dateOfPublication">Kunngjort</dt><dd class="dateOfPublication">1987-05-11</dd><dt class="title">Tittel</dt><dd class="title">Forskrift om beskatning av fordel ved privat bruk av arbeidsgivers bil.</dd><dt class="refid">RefID</dt><dd class="refid">forskrift/1987-04-23-333</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beskatning av fordel ved privat bruk av arbeidsgivers bil.<ul class="tocSubUl"><li>§ 1. Hovedregel om fordelsfastsettelsen</li><li>§ 2. Kilometersatser</li><li>§ 3. Særlig kostbar bil</li><li>§ 4. Særlig omfattende yrkeskjøring</li><li>§ 5. Biler anskaffet hovedsakelig av hensyn til privat bruk</li><li>§ 6. Bruk av firmabil i del av inntektsåret</li><li>§ 7. Regler til utfylling og gjennomføring</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1987-04-23-333" id="dokument"><h1>Forskrift om beskatning av fordel ved privat bruk av arbeidsgivers bil.</h1><article class="legalP" data-absoluteaddress="/ledd/1/" id="ledd-1">Fastsatt av Finansdepartementet 23. april 1987 med hjemmel i lov av 18. august 1911 nr. 8 om skatt av formue og inntekt (skatteloven) § 42 c.</article><article class="legalArticle" data-lovdata-URL="LTI/forskrift/1987-04-23-333/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregel om fordelsfastsettelsen</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Når ikke annet følger av §§ 3 – 7, skal fordel ved privat bruk av arbeidsgivers bil fastsettes på grunnlag av en årlig privat kjørelengde på 8.000 km med tillegg av faktisk kjøring mellom hjem og arbeidssted, multiplisert med kilometersatser fastsatt i medhold av § 2. Besøksreise til hjemmet når skattyteren på grunn av sitt arbeid må bo utenfor sitt hjem, likestilles med reise mellom hjem og arbeidssted.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Vederlag for bruk av arbeidsgivers bil påvirker ikke fordelsansettelsen. Tilsvarende gjelder når arbeidstaker selv betaler bilutgifter.</article></article><article class="legalArticle" data-lovdata-URL="LTI/forskrift/1987-04-23-333/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kilometersatser</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Skattedirektoratet fastsetter kilometersatser gradert etter prisklasser hvor bilens opprinnelige listepris som ny legges til grunn.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I særlige tilfelle hvor listeprisen klart ikke står i forhold til fordelen ved den private bruk, kan det nyttes en lavere prisklasse.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">For kjøring mellom hjem og arbeidssted som overstiger 4.000 km årlig, nyttes den sats som gjelder for fradrag for bruk av bil mellom hjem og arbeidssted.</article></article><article class="legalArticle" data-lovdata-URL="LTI/forskrift/1987-04-23-333/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særlig kostbar bil</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For skattyter som disponerer særlig kostbar bil gis et tillegg til fordelen beregnet etter §§ 1 og 2. Tillegget settes til 10 pst. av den del av bilens opprinnelige listepris som ny som overstiger beløpsgrensen i denne paragrafs annet ledd.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Skattedirektoratet fastsetter beløpsgrense for hva som skal anses som særlig kostbar bil.</article></article><article class="legalArticle" data-lovdata-URL="LTI/forskrift/1987-04-23-333/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særlig omfattende yrkeskjøring</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Når skattyter godtgjør at yrkeskjøringen overstiger 40.000 km i inntektsåret, beregnes fordelen etter satser for bil som ligger to prisklasser lavere enn den som disponeres, dog ikke under laveste sats.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Skattedirektoratet fastsetter en særskilt og høyere beløpsgrense for når tillegg etter § 3 skal komme til anvendelse for tilfelle som nevnt i første ledd.</article></article><article class="legalArticle" data-lovdata-URL="LTI/forskrift/1987-04-23-333/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Biler anskaffet hovedsakelig av hensyn til privat bruk</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når arbeidstaker bruker arbeidsgivers bil under 1.000 km årlig i yrket, fastsettes fordelen ved den private bruk til de totale faktiske utgifter arbeidsgiveren har hatt, herunder utgifter til leasing.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eier arbeidsgiver bilen, tillegges brukeren for verdiforringelse 10 pst. av bilens listepris som ny.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Fordel ved privat bruk fastsatt etter første og annet ledd reduseres for bruk av bilen i yrke etter reglene om fradrag for yrkesbruk av privatbiler.</article></article><article class="legalArticle" data-lovdata-URL="LTI/forskrift/1987-04-23-333/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bruk av firmabil i del av inntektsåret</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Har skattyter hatt firmabilordning deler av inntektsåret, gjennomføres fordelsbeskatningen forholdsmessig for det antall hele og påbegynte måneder bilen har stått til disposisjon.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Individuelle brukshindringer, herunder feriefravær eller sykdom, tas ikke i betraktning.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Første og annet ledd gjelder ikke kjøring mellom hjem og arbeidssted.</article></article><article class="legalArticle" data-lovdata-URL="LTI/forskrift/1987-04-23-333/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Regler til utfylling og gjennomføring</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skattedirektoratet kan gi regler til utfylling og gjennomføring av denne forskrift.</article></article><article class="legalArticle" data-lovdata-URL="LTI/forskrift/1987-04-23-333/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Bestemmelsene i denne forskrift gjelder fra og med inntektsåret 1987.</article></article></main></body></html>