<!DOCTYPE html><html lang="no"><head><title>Forskrift om tilskott til forsøksringar.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:06</dd><dt class="legacyID">Datokode</dt><dd class="legacyID">FOR-1987-02-03-69</dd><dt class="dokid">DokumentID</dt><dd class="dokid">LTI/forskrift/1987-02-03-69</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 3</dd><dt class="dateInForce">I kraft fra</dt><dd class="dateInForce">1987-02-03</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1987-02-24</dd><dt class="title">Tittel</dt><dd class="title">Forskrift om tilskott til forsøksringar.</dd><dt class="refid">RefID</dt><dd class="refid">forskrift/1987-02-03-69</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til forsøksringar.<ul class="tocSubUl"><li>§ 1. Formål</li><li>§ 2. Definisjonar</li><li>§ 3. Vilkår</li><li>§ 4. Administrasjon av tilskottsordninga</li><li>§ 5. Tilskott</li><li>§ 6. Søknad, sakshandsaming</li><li>§ 7. Kontroll</li><li>§ 8. Utbetaling</li><li>§ 9. Tilbakebetaling</li><li>§ 10. Dispensasjon</li><li>§ 11. Klage</li><li>§ 12. Iverksetting</li></ul></li></ul></dd></dl></header><main class="documentBody" data-lovdata-URL="LTI/forskrift/1987-02-03-69" id="dokument"><h1>Forskrift om tilskott til forsøksringar.</h1><article class="legalP" data-absoluteaddress="/ledd/1/" id="ledd-1">Forskrifta er fastsette av Landbruksdepartementet 3. februar 1987 med heimel i Jordbruksavtalen og etter samråd med Norsk Bonde- og Småbrukarlag og Norges Bondelag.</article><article class="legalArticle" data-lovdata-URL="LTI/forskrift/1987-02-03-69/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskottsordninga skal støtte forsøksringane i arbeidet med å klårlegge praktiske spørsmål til nytte for den einskilde brukar og for distriktet som ringen arbeider i, arbeide for ei god og ressursriktig drift på bruka, og å fremje det faglege miljøet i distriktet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forsøksringen skal løyse desse oppgåvene først og fremst gjennom forsøk, opplysning, rådgjeving, prøvetaking og registreringar.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forsøksringane skal også samarbeide med andre som driv forsking innafor landbruket og etter nærare avtale stille forsøksfelt til rådvelde for Statens forskingsstasjonar i landbruk, eller andre offentlege forskingsinstitusjonar som treng forsøksfelt.</article></article><article class="legalArticle" data-lovdata-URL="LTI/forskrift/1987-02-03-69/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjonar</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ein forsøksring er etter denne forskrifta ein samskipnad av gardbrukarar som arbeider med praktiske spørsmål til nytte for medlemene og distriktet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med driftstilskott meiner ein tilskott som gis som ein prosentdel av budsjetterte utgifter til løn, folketrygdavgift, godkjend pensjonstrygd og reiseutgifter for ringleiar, faghjelp og anna arbeidshjelp til markarbeid.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Med mekaniseringstilskott meiner ein tilskott som etter serskilt søknad kan gis til kjøp av maskinar og teknisk utstyr som kan effektivisere forsøksarbeidet, og til kontormaskinar og arkivskåp.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Med særtilskott meiner ein tilskott som etter søknad kan gis til prosjekt eller forsøksoppgåver av særskilt interesse eller for å hjelpe ringar som er i ein vanskeleg økonomisk situasjon.</article></article><article class="legalArticle" data-lovdata-URL="LTI/forskrift/1987-02-03-69/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å få tilskott må forsøksringen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Vere open for alle interesserte jordbrukarar, skogbrukarar og gartnarar i vedkommande distrikt, og ha til mål å dekke alle fagområder som har interesse for ein gard.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Ha personlege medlemer som betaler årlege lagspengar tilstrekkeleg for å dekke driftutgiftene.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Vere organisert med eit ansvarleg styre for verksemda. Styret skal veljast på medlemsmøte blant medlemene i ringen.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">Føre rekneskap med revisjon for verksemda og gå med på at dette blir kontrollert av den som betalar ut tilskottet, og av Riksrevisjonen.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">Ikkje drive omsetnad av varer og tenester (t.d. som sals- eller innkjøpslag) utanom sal av det som blir produsert av ringen.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/ledd/1/punkt/6/" id="paragraf-3-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/3/ledd/1/punkt/6/ledd/1/" id="paragraf-3-ledd-1-punkt-6-ledd-1">Gå med på at unytta tilskott eller salsinntekter for utstyr, ved oppløysing av ringen blir betalt attende i høve til opphavleg tilskotssats. Utstyret blir rekna for avskrive når det er gått meir enn 5 år sidan det er kjøpt.</article></article></li></ul></article></article><article class="legalArticle" data-lovdata-URL="LTI/forskrift/1987-02-03-69/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Administrasjon av tilskottsordninga</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Til å forvalte tilskottsordninga oppnemner Landbruksdepartementet eit utval på 5 medlemer (Utvalet for forsøksringane).</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Landbruksdepartementet oppnemner formannen, medan dei andre 4 blir oppnemnde etter framlegg frå Norges Bondelag, Norsk Bonde- og Småbrukarlag, Statens forskingsstasjonar i landbruk og Landbrukets Forsøksringar.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved sida av å forvalte tilskottsordninga skal utvalet avgjere større og prinsippielle saker som vedkjem forsøksringsverksemda, m.a. all slags utviding av ringsverksemda. Avgjerder som har administrative og økonomiske konsekvensar skal godkjennast av Landbruksdepartementet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Utgiftene i samband med utvalet sine møter og til nødvendige sekretariatfunksjonar for utvalet blir dekte av dei midlar som er set av til forsøksringane over jordbruksavtalen.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Departementet fastset plassering av sekretariatet etter samråd med Norges Bondelag og Norsk Bonde- og Småbrukarlag.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Statens forskingsstasjonar i landbruk tilviser tilskottsmidlane og fører rekneskap for bruken av desse.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Dersom det er nødvendig for å samordne den faglege aktiviteten på fylkesplanet, kan det i kvart fylke skipast eit fylkesorgan med representanter frå kvar einskild ring i fylket, fylkeslandbrukskontoret og vedkomande forskingsstasjon. Det blir ikkje gitt tilskott til slike fylkesorgan.</article></article><article class="legalArticle" data-lovdata-URL="LTI/forskrift/1987-02-03-69/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilskott</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Alle forsøksringar som fyller krava for stønad etter § 3 kan få dei tilskotta som er nemde i § 2.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Om driftstilskott:</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Lønsdelen for ringleiar blir fastsett på basis av den plassering på Statens lønsregulativ vedkommande ville fått som heradsagronom på lønsplan 11.100, kode 1903. Tilskott på grunnlag av kode 2878, og kode 3547 blir gitt dersom ringleiaren har same ansiennitet som heradsagronomane må ha for å rykke opp i dei nevnte kodane.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Dersom verksemda krev forskarkompetanse som ved tilsetting i statlege forskingsinstitusjonar, kan lønsdelen bli gitt på grunnlag av lønsplan 90.400 kode 0070 og 0071.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Løn m.v. til kontor og sekretærhjelp, formann og medlemer, skal ikkje takast med i tilskottsgrunnlaget. Storleiken på driftstilskottet blir fastsett slik:</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Ringar i Sør-Noreg kan få inntil 65% av godkjende utgifter.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Ringar i Nord-Noreg kan få inntil 85% av godkjende utgifter.</article><article class="legalP" data-absoluteaddress="/paragraf/5/ledd/8/" id="paragraf-5-ledd-8">Nye ringar i Nord-Noreg kan i oppstartingsåret og dei 2 påfølgjande heile driftsåra få tilskott med 100% av godkjende utgifter.</article><article class="legalP" data-absoluteaddress="/paragraf/5/ledd/9/" id="paragraf-5-ledd-9">Om mekaniseringstilskott:</article><article class="legalP" data-absoluteaddress="/paragraf/5/ledd/10/" id="paragraf-5-ledd-10">Utvalet for forsøksringane avgjer kvart år kva tilskottssatsen skal vere. Tilskottet tilpassast løyvinga og talet på innkomne søknader.</article></article><article class="legalArticle" data-lovdata-URL="LTI/forskrift/1987-02-03-69/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Søknad, sakshandsaming</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om tilskott skal sendast til Utvalet for forsøksringane innen 1. april året før det aktuelle budsjettåret. For søknad om driftstilskott skal ein nytte skjema fastsett av utvalet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Søknadsskjemaet får ein fra sekretariatet for Landbrukets Forsøksringar, Postboks 163, 1430 Ås.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Utvalet for forsøksringar har ansvaret for å fastsetje tilskottsprosenten for driftstilskott og dei andre tilskotta slik at ein ikkje overskrid løyvinga.</article></article><article class="legalArticle" data-lovdata-URL="LTI/forskrift/1987-02-03-69/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Landbruksdepartementet eller den det gir fullmakt fører kontroll med at vilkåra i forskrifta er oppfylt. Forsøksringane skal leggje fram dei dokumenta som kan vere nødvendige for gjennomføring av kontrollen.</article></article><article class="legalArticle" data-lovdata-URL="LTI/forskrift/1987-02-03-69/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Driftstilskott utbetalast til forsøksringane 2 gonger kvart år.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Mekaniseringstilskott utbetalast etterskottsvis og etter gitt tilsagn.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Særtilskott utbetalast etter løyving.</article></article><article class="legalArticle" data-lovdata-URL="LTI/forskrift/1987-02-03-69/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Tilskottet, eller deler av det, kan krevjast betalt tilbake dersom det er gjort feilutbetalingar eller dersom det syner seg at vilkåra ikkje er oppfylte.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det kan krevjast rente tilsvarande morarente ved tilbakebetaling.</article></article><article class="legalArticle" data-lovdata-URL="LTI/forskrift/1987-02-03-69/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Landbruksdepartementet kan i særlege høve fråvike føresegnene i denne forskrifta. Dispensasjonen må ikkje stride mot formålet med tilskottsordninga.</article></article><article class="legalArticle" data-lovdata-URL="LTI/forskrift/1987-02-03-69/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak som er gjort i medhald av forskrifta gir klagerett etter lov av 10. februar 1967 om behandlingsmåten i forvaltningssaker. Eventuelle klager sendes Landbruksdepartementet via Utvalet for forsøksringane.</article></article><article class="legalArticle" data-lovdata-URL="LTI/forskrift/1987-02-03-69/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Iverksetting</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft frå 3. februar 1987. Frå same tidspunkt oppheves reglar for tilskott til forsøksringar, fastsett av Landbruksdepartementet 10. oktober 1984.</article></article></main></body></html>