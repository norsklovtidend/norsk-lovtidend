<!DOCTYPE html><html lang="no"><head><title>Forskrift om valg av tillitsmannsutvalg (distriktsstyre) og dets arbeidsoppgaver og arbeidsform (reinbeitedistriktene).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:35</dd><dt class="legacyID">Datokode</dt><dd class="legacyID">FOR-1987-03-04-164</dd><dt class="dokid">DokumentID</dt><dd class="dokid">LTI/forskrift/1987-03-04-164</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 5</dd><dt class="dateInForce">I kraft fra</dt><dd class="dateInForce">1987-03-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-49/§8</li></ul></dd><dt class="dateOfPublication">Kunngjort</dt><dd class="dateOfPublication">1987-04-03</dd><dt class="title">Tittel</dt><dd class="title">Forskrift om valg av tillitsmannsutvalg (distriktsstyre) og dets arbeidsoppgaver og arbeidsform (reinbeitedistriktene).</dd><dt class="refid">RefID</dt><dd class="refid">forskrift/1987-03-04-164</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om valg av tillitsmannsutvalg (distriktsstyre) og dets arbeidsoppgaver og arbeidsform (reinbeitedistriktene).<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Definisjoner</li></ul></li><li>II Valg<ul class="tocSubUl"><li>§ 3. Stemmerett</li><li>§ 4. Valgbarhet</li><li>§ 5. Manntall</li><li>§ 6. Medlemstall og valg</li><li>§ 7. Stemmegiving</li><li>§ 8. Årsmøtet</li></ul></li><li>III Tillitsmannsutvalgets (distriktsstyrets) oppgaver og myndighet m.m.<ul class="tocSubUl"><li>§ 9. Oppgaver</li><li>§ 10. Beslutningsdyktighet</li><li>§ 11. Klageadgang</li><li>§ 12. Økonomi</li><li>§ 13. Felles tillitsmannsutvalg (distriktsstyre)</li><li>§ 14. Fellesbeitedistrikt</li></ul></li><li>IV<ul class="tocSubUl"><li>§ 15. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1987-03-04-164" id="dokument"><h1>Forskrift om valg av tillitsmannsutvalg (distriktsstyre) og dets arbeidsoppgaver og arbeidsform (reinbeitedistriktene).</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 4. mars 1987 med hjemmel i lov om reindrift av 9. juni 1978, § 8.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1987-03-04-164/KAPITTEL_1" data-partID="k1"><h2>I</h2><article class="legalArticle" data-lovdata-URL="LTI/forskrift/1987-03-04-164/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder styringsorganet i reinbeitedistriktene. Forskriften har som formål å legge forholdene til rette for en samfunnsgagnlig utvikling av reindriften innen distriktene på en måte som sikrer ivaretagelse av den enkelte reindriftsutøvers og reindriftsnæringens rettmessige interesser.</article></article><article class="legalArticle" data-lovdata-URL="LTI/forskrift/1987-03-04-164/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift menes med<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">reinbeitedistrikt: de avgrensede arealer som hvert reinbeiteområde er delt inn i, jfr. lov om reindrift § 2, 2. ledd og hvor det er bestemt beitetid og høyeste antall rein er fastsatt.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">aktiv reindriftsutøver: person som har rett til å utøve reindrift etter lov om reindrift § 3, og som i det vesentlige yter sin arbeidsinnsats innen reidriftsnæringen og har sin livssituasjon knyttet til dette yrke.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1">siida: en gruppe av driftsenheter som driver reindrift i samarbeid.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1987-03-04-164/KAPITTEL_2" data-partID="k2"><h2>II Valg</h2><article class="legalArticle" data-lovdata-URL="LTI/forskrift/1987-03-04-164/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Stemmerett</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Stemmeberettigede ved valg av tillitsmannsutvalg (distriktsstyre) og ved behandling av andre saker på årsmøte er aktive reindriftsutøvere som fyller 18 år innen årets utgang.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Distriktets årsmøte kan med 2/3 flertall avgjøre at stemmeretten knyttes til godkjente driftsenheter i stedet for den enkelte som er oppført i manntallet. Driftsenheten selv avgjør da hvem av driftsenhetens stemmeberettigede som skal bruke driftsenhetens stemmer.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Tildeling av antall stemmer til driftsenhetene avgjøres ved særskilt vedtak på årsmøtet.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Reindriftsutøver som p.g.a. sykdom, skolegang o.l. midlertidig ikke kan yte sin arbeidsinnsats innen reindriftsnæringen i distriktet, kan søke om å få beholde sin stemmerett i inntil 2 år. Søknaden avgjøres av tillitsmannsutvalget (distriktsstyret). Områdestyret kan i særlige tilfeller forlenge fristen med inntil 2 år.</article></article><article class="legalArticle" data-lovdata-URL="LTI/forskrift/1987-03-04-164/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Valgbarhet</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Valgbar til tillitsmannsutvalg (distriktsstyre) og pliktig til å ta imot valg er enhver som har stemmerett i vedkommende distrikt.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Rett til å kreve seg fritatt for valg har:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">den som ved årets utgang har fylt 65 år.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">den som har gjort tjeneste i tillitsmannsutvalget (distriktsstyret) de siste 4 år.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">den som ikke uten uforholdsmessig vanskelighet vil kunne skjøtte sine plikter i vervet.</article></article></li></ul></article></article><article class="legalArticle" data-lovdata-URL="LTI/forskrift/1987-03-04-164/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Manntall</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Manntall over dem som har stemmerett i distriktet etter § 3 føres av tillitsmannsutvalget (distriktsstyret). Forslag til manntall over aktive reindriftsutøvere som fyller 18 år innen årets utgang utarbeides av distriktsstyret inne 31. desember og kunngjøres innen distriktet.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Manntallet og merknader til manntallet fra distriktets reindriftsutøvere skal behandles av tillitsmannsutvalget (distriktsstyret) og godkjennes på årsmøtet.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Manntallet utarbeides hvert år. Til grunn skal legges melding om reindrift, jfr. § 19.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Godkjent manntall skal sendes Områdestyret.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Den som finner at en selv eller noen annen med urette er innført eller utelatt i manntallet, kan klage til Områdestyret. Klagen skal være skriftlig og nevne de grunner den er bygget på. Dersom klagen blir tatt til følge skal Områdestyret avgjøre om det skal avvikles nytt årsmøte i distriktet.</article></article><article class="legalArticle" data-lovdata-URL="LTI/forskrift/1987-03-04-164/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Medlemstall og valg</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Tillitsmannsutvalget (distriktsstyret) skal ha minst 3 medlemmer som sammen med varamedlemmer velges for 2 år ved skriftlig avstemming på årsmøtet. Fastsetting av medlemstallet avgjøres ved særskilt avstemming på årsmøtet før valg av medlemmer finner sted.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Ved første gangs avgjørelse er simpelt flertall tilstrekkelig. Senere endring av medlemstallet må vedtas med 2/3 flertall. Ved frafall trer varamedlem inn, og nytt varamedlem velges på ekstraordinært årsmøte.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Valget skal foregå i denne rekkefølge:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/4/ledd/3/punkt/1/" id="kapittel-2-paragraf-4-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/4/ledd/3/punkt/1/ledd/1/" id="kapittel-2-paragraf-4-ledd-3-punkt-1-ledd-1">Formann</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/4/ledd/3/punkt/2/" id="kapittel-2-paragraf-4-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/4/ledd/3/punkt/2/ledd/1/" id="kapittel-2-paragraf-4-ledd-3-punkt-2-ledd-1">Nestformann</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/4/ledd/3/punkt/3/" id="kapittel-2-paragraf-4-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/4/ledd/3/punkt/3/ledd/1/" id="kapittel-2-paragraf-4-ledd-3-punkt-3-ledd-1">Øvrige medlemmer – et og et</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/4/ledd/3/punkt/4/" id="kapittel-2-paragraf-4-ledd-3-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/4/ledd/3/punkt/4/ledd/1/" id="kapittel-2-paragraf-4-ledd-3-punkt-4-ledd-1">Personlige varamedlemmer – et og et</article></article></li></ul></article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Er det ved noen av valgene stemt på flere enn 2 kandidater, og ingen har fått minst halvparten av de avgitte stemmer, skal det foretas omvalg.</article><article class="legalP" data-absoluteaddress="/kapittel/2/paragraf/4/ledd/5/" id="kapittel-2-paragraf-4-ledd-5">Ved omvalg velges den kandidat som får flest stemmer (simpelt flertall). Er det ved omvalg stemmelikhet, skal det foretas loddtrekning blant de som har fått like mange stemmer.</article><article class="legalP" data-absoluteaddress="/kapittel/2/paragraf/4/ledd/6/" id="kapittel-2-paragraf-4-ledd-6">I distrikter som har 3 eller færre stemmeberettigede utgjør disse tillitsmannsutvalget (distriktsstyret) og velger selv formann.</article><article class="legalP" data-absoluteaddress="/kapittel/2/paragraf/4/ledd/7/" id="kapittel-2-paragraf-4-ledd-7">I distrikter der det er flere siidaer skal en søke å få best mulig represenstasjon av de forskjellige siidaer i tillitsmannsutvalget (distriktsstyret).</article></article><article class="legalArticle" data-lovdata-URL="LTI/forskrift/1987-03-04-164/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Stemmegiving</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Stemmegiving skjer skriftlig og ved personlig fremmøte.</article></article><article class="legalArticle" data-lovdata-URL="LTI/forskrift/1987-03-04-164/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Årsmøtet</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Ordinært årsmøte i distriktet skal avholdes mellom 1. februar og 1. juni.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Gjennom årsmøtet utøver reindriftsutøverne den øverste myndighet i distriktet.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Distriktsformannen sørger for innkalling til årsmøtet. Innkallingen skal skje skriftlig og minst 2 uker før møtet.</article><article class="legalP" data-absoluteaddress="/kapittel/2/paragraf/6/ledd/4/" id="kapittel-2-paragraf-6-ledd-4">Årsmøtet skal behandle:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/6/ledd/4/punkt/1/" id="kapittel-2-paragraf-6-ledd-4-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/6/ledd/4/punkt/1/ledd/1/" id="kapittel-2-paragraf-6-ledd-4-punkt-1-ledd-1">Manntall</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/6/ledd/4/punkt/2/" id="kapittel-2-paragraf-6-ledd-4-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/6/ledd/4/punkt/2/ledd/1/" id="kapittel-2-paragraf-6-ledd-4-punkt-2-ledd-1">Valg</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/6/ledd/4/punkt/3/" id="kapittel-2-paragraf-6-ledd-4-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/6/ledd/4/punkt/3/ledd/1/" id="kapittel-2-paragraf-6-ledd-4-punkt-3-ledd-1">Regnskap</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/6/ledd/4/punkt/4/" id="kapittel-2-paragraf-6-ledd-4-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/6/ledd/4/punkt/4/ledd/1/" id="kapittel-2-paragraf-6-ledd-4-punkt-4-ledd-1">Budsjett</article></article></li><li data-li-identifier="5." data-name="5."><article class="listArticle" data-absoluteaddress="/kapittel/2/paragraf/6/ledd/4/punkt/5/" id="kapittel-2-paragraf-6-ledd-4-punkt-5"><span class="data-originalId">5.</span><article class="legalP" data-absoluteaddress="/kapittel/2/paragraf/6/ledd/4/punkt/5/ledd/1/" id="kapittel-2-paragraf-6-ledd-4-punkt-5-ledd-1">Årsmelding</article></article></li><li data-li-identifier="6." data-name="6."><article class="listArticle" data-absoluteaddress="/kapittel/2/paragraf/6/ledd/4/punkt/6/" id="kapittel-2-paragraf-6-ledd-4-punkt-6"><span class="data-originalId">6.</span><article class="legalP" data-absoluteaddress="/kapittel/2/paragraf/6/ledd/4/punkt/6/ledd/1/" id="kapittel-2-paragraf-6-ledd-4-punkt-6-ledd-1">Arbeidsplan</article></article></li><li data-li-identifier="7." data-name="7."><article class="listArticle" data-absoluteaddress="/kapittel/2/paragraf/6/ledd/4/punkt/7/" id="kapittel-2-paragraf-6-ledd-4-punkt-7"><span class="data-originalId">7.</span><article class="legalP" data-absoluteaddress="/kapittel/2/paragraf/6/ledd/4/punkt/7/ledd/1/" id="kapittel-2-paragraf-6-ledd-4-punkt-7-ledd-1">Andre saker som er bestemt angitt i innkalling.</article></article></li></ul></article><article class="legalP" data-absoluteaddress="/kapittel/2/paragraf/6/ledd/5/" id="kapittel-2-paragraf-6-ledd-5">Årsmøtet avgjør om medlemmene i tillitsmannsutvalg (distriktsstyret) skal ha godtgjørelse for sitt arbeid.</article><article class="legalP" data-absoluteaddress="/kapittel/2/paragraf/6/ledd/6/" id="kapittel-2-paragraf-6-ledd-6">Årsmøtet er beslutningsdyktig når et flertall av de stemmeberettigede er til stede.</article><article class="legalP" data-absoluteaddress="/kapittel/2/paragraf/6/ledd/7/" id="kapittel-2-paragraf-6-ledd-7">Ekstraordinært årsmøte kan innkalles av distriktsformannen eller tillitsmannsutvalget (distriktsstyret), og/eller etter krav fra minst 2/3 av de stemmeberettigede i distriktet. Innkallingen skal bestemt angi de saker som skal behandles.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1987-03-04-164/KAPITTEL_3" data-partID="k3"><h2>III Tillitsmannsutvalgets (distriktsstyrets) oppgaver og myndighet m.m.</h2><article class="legalArticle" data-lovdata-URL="LTI/forskrift/1987-03-04-164/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Oppgaver</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Tillitsmannsutvalget (distriktsstyret) skal utføre de oppgaver som det er gitt med hjemmel lov om reindrift og i den til enhver tid gjeldende reindriftsavtale.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Tillitsmannsutvalget (distriktsstyret) er distriktets utøvende organ og skal fremme forslag for årsmøtet og gjennomføre de vedtak som blir fattet av distriktet. Tillitsmannsutvalget (distriktsstyret) skal stå for den daglige forvaltningen av distriktet og bl.a. gi uttalelser om arealsaker og bestyre felles anlegg og midler. Tillitsmannsutvalget (distriktsstyret) skal opptre utfra sedvane og rettsoppfatninger i reindriften i distriktet, såfremt dette ikke er i strid med gjeldende lover og regler.</article></article><article class="legalArticle" data-lovdata-URL="LTI/forskrift/1987-03-04-164/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beslutningsdyktighet</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Møte i tillitsmannsutvalget (distriktsstyret) innkalles av formannen, eller av et flertall av de øvrig medlemmer. Tillitsmannsutvalget (distriktsstyret) er beslutningsdyktig når et flertall av medlemmene er tilstede. Ved stemmelikhet er formannens stemme avgjørende.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Tillitsmannsutvalgets (distriktsstyrets) vedtak er bindende for den enkelte reindriftsutøver i distriktet.</article></article><article class="legalArticle" data-lovdata-URL="LTI/forskrift/1987-03-04-164/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Når tillitsmannsutvalget (distriktsstyret) treffer vedtak på vegne av det offentlige, kan vedtaket påklages etter forvaltningslovens regler.</article></article><article class="legalArticle" data-lovdata-URL="LTI/forskrift/1987-03-04-164/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Økonomi</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Til distriktskassen innbetaler hver driftsenhet en avgift pr. rein i vårflokk (1. april) i distriktet. Avgiftens størrelse skal være minst kr 2,- pr. rein.</article></article><article class="legalArticle" data-lovdata-URL="LTI/forskrift/1987-03-04-164/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Felles tillitsmannsutvalg (distriktsstyre)</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Dersom et distrikt fritas for å ha eget tillitsmannsutvalg (distriktsstyre) og egen kasse i henhold til lov om reindrift § 8, 5. ledd, kan det opprettes felles tillitsmannsutvalg (distriktsstyre) for slikt distrikt og ett eller flere av nabodistriktene. Valg skjer i tilfelle ved felles distriktsmøte etter reglene ovenfor.</article></article><article class="legalArticle" data-lovdata-URL="LTI/forskrift/1987-03-04-164/§14" data-name="§14" data-partID="§14" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Fellesbeitedistrikt</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">I de reinbeiteområder hvor det er fellesbeitedistrikt skal det velges et eget styre for fellesbeitedistriktet.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Valget skal skje på et årlig møte i tiden 1. til 30. april. Formennene i de distrikter som bruker fellesbeitedistriktet har møte- og stemmerett. Valgbare er alle som har stemmerett i de distrikter som bruker fellesbeitedistriktet.</article><article class="legalP" data-absoluteaddress="/kapittel/3/paragraf/6/ledd/3/" id="kapittel-3-paragraf-6-ledd-3">Til distriktskassen i fellesbeitedistriktet innbetaler hvert distrikt en avgift som beregnes i forhold til reintallet i det enkelte distrikt. Avgiftens størrelse bestemmes av styret i fellesbeitedistriktet. Avgiften skal nyttes til dekning av fellesutgifter.</article><article class="legalP" data-absoluteaddress="/kapittel/3/paragraf/6/ledd/4/" id="kapittel-3-paragraf-6-ledd-4">Kostnader i fellesbeitedistriktet som bare vedkommer enkelte, skal utlignes på de angjeldende distrikter i forhold til reintallet i distriktet. Ved investeringer fordeles fellesdistriktets egenandel på samme måte på de distrikter som anlegget skal tjene.</article><article class="legalP" data-absoluteaddress="/kapittel/3/paragraf/6/ledd/5/" id="kapittel-3-paragraf-6-ledd-5">For bruk av fellesanlegg kan styret pålegge reineiere som bruker fellesanlegg en avgift i forhold til reintallet.</article><article class="legalP" data-absoluteaddress="/kapittel/3/paragraf/6/ledd/6/" id="kapittel-3-paragraf-6-ledd-6">Bestemmelsene i denne forskrift får for øvrig anvendelse så langt de passer. Styret for fellesbeitedistriktet har ansvar for å planlegge, anlegge, drive og vedlikeholde fellesanlegg.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1987-03-04-164/KAPITTEL_4" data-partID="k4"><h2>IV</h2><article class="legalArticle" data-lovdata-URL="LTI/forskrift/1987-03-04-164/§15" data-name="§15" data-partID="§15" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Denne forskrift trer i kraft straks.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Samtidig oppheves midlertidig forskrift om Tillitsmannsutvalg av 15. april 1980.</article></article></section></main></body></html>