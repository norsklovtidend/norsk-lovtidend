<!DOCTYPE html><html lang="no"><head><title>Forskrift om toll- og avgiftsfri innførsel av utenlandsregistrerte motorvogner til midlertidig bruk i Norge.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:26</dd><dt class="legacyID">Datokode</dt><dd class="legacyID">FOR-1987-03-05-354</dd><dt class="dokid">DokumentID</dt><dd class="dokid">LTI/forskrift/1987-03-05-354</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 9</dd><dt class="dateInForce">I kraft fra</dt><dd class="dateInForce">1987-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1966-12-16-1</li><li>lov/1959-06-19-2</li></ul></dd><dt class="dateOfPublication">Kunngjort</dt><dd class="dateOfPublication">1987-05-27</dd><dt class="title">Tittel</dt><dd class="title">Forskrift om toll- og avgiftsfri innførsel av utenlandsregistrerte motorvogner til midlertidig bruk i Norge.</dd><dt class="refid">RefID</dt><dd class="refid">forskrift/1987-03-05-354</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om toll- og avgiftsfri innførsel av utenlandsregistrerte motorvogner til midlertidig bruk i Norge.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-03-05-354" id="dokument"><h1>Forskrift om toll- og avgiftsfri innførsel av utenlandsregistrerte motorvogner til midlertidig bruk i Norge.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 5. mars 1987 i medhold av kgl.res. av 16. desember 1966, Tolltariffens innledende bestemmelser § 13, nr. 4, 5 og 7 og lov av 19. juni 1959 nr. 2.</article><article class="legalArticle" data-lovdata-URL="LTI/forskrift/1987-03-05-354/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for personer (såvel fysiske som juridiske) som innfører utenlandsregistrert motorvogn til midlertidig bruk.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med motorvogn menes i denne forskrift enhver innretning som er bestemt til å kjøre på bakken uten skinner, og som blir drevet frem med motor. Tilhengere og campingvogner anses i denne sammenheng som likestilt med motorvogn.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Motorvogn som ikke er registreringpliktig etter bestemmelsene i hjemlandet, regnes likevel som utenlandsregistrert.</article></article><article class="legalArticle" data-lovdata-URL="LTI/forskrift/1987-03-05-354/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Utenlandsregistrert motorvogn, eventuelt med 1 – en – tilhenger/campingvogn og med tilhørende reservedeler og utstyr, kan innføres og brukes toll- og avgiftsfritt i inntil 1 år etter brukerens innreise på vilkår av at:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">motorvognen blir gjenutført til utlandet,</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">brukeren på innførselstidspunktet ikke er bosatt i eller ikke skal bosette seg i tollområdet, når ikke annet er bestemt i denne forskrift, jfr. §§ 6, 7 og 8 (dette krav trer først i kraft 1. januar 1988),</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">motorvognen ikke benyttes til ervervsmessig transport mellom steder i tollområdet,</article></article></li><li data-li-identifier="4)" data-name="4)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">motorvogn i ervervsmessig transport til Norge må ikke eies eller leies av en person bosatt i tollområdet eller av virksomhet som etter lov av 21. juni 1985 om registrering av foretak er registrert i Foretaksregisteret,</article></article></li><li data-li-identifier="5)" data-name="5)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">innførselen av motorvognen finner sted senest 6 måneder etter eierens innreise.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">En person anses for bosatt i tollområdet fra innreisetidspunktet når vedkommende skal oppholde seg der i mer enn 1 år eller på ubestemt tid.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">En person anses under enhver omstendighet som bosatt i tollområdet når vedkommende har oppholdt seg her sammenhengende i 1 år eller minst 365 dager i løpet av de siste 2 år.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Toll- og avgiftsdirektoratet eller den det bemyndiger kan imidlertid på søknad forlenge gjenutførselfristen med inntil 1 – ett – år dersom brukeren kan dokumentere på tilfredsstillende måte at oppdraget/arbeidet i tollområdet ikke skal vare utover 2 år fra brukerens innreisetidspunkt.</article></article><article class="legalArticle" data-lovdata-URL="LTI/forskrift/1987-03-05-354/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Motorvogn som er innført toll- og avgiftsfritt i samsvar med § 2 skal straks fortolles dersom vilkårene i § 2 ikke lenger er oppfylt.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom brukeren av motorvognen bosetter seg i tollområdet, skal motorvognen med eventuell tilhenger/campingvogn og utstyr fortolles eller gjenutføres.</article></article><article class="legalArticle" data-lovdata-URL="LTI/forskrift/1987-03-05-354/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">En person anses ikke lenger som bosatt i tollområdet når vedkommende har tatt bopel i utlandet og meldt utflytting fra Norge. Dersom vedkommende etter utflyttingen innfører utenlandsregistrert motorvogn for midlertidig bruk i forbindelse med ferie og kortvarige opphold, regnes tiden før utflyttingen ikke med i vurderingen av botiden (kravet om meldt utflytting trer først i kraft den 1. januar 1988).</article></article><article class="legalArticle" data-lovdata-URL="LTI/forskrift/1987-03-05-354/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Person som er berettiget til midlertidig toll- og avgiftsfri innførsel av motorvogn, kan la den bli ført av en annen person bosatt i Norge når den berettigede selv er med i motorvognen.</article></article><article class="legalArticle" data-lovdata-URL="LTI/forskrift/1987-03-05-354/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Person ansatt i norsk virksomhet innenfor transport, reiseliv o.l. kan, som ledd i firmaets virksomhet, føre motorvogn på vegne av den som er berettiget til å bruke denne i forbindelse med henting, levering, prøving, parkering, avskipning, hjemtransport o.l. av motorvognen.</article></article><article class="legalArticle" data-lovdata-URL="LTI/forskrift/1987-03-05-354/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Motorvogn kan ikke innføres midlertidig toll- og avgiftsfritt med sikte på utleie i tollområdet. Dette gjelder selv om motorvognen her i landet bare skal brukes til transport direkte til utlandet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Sjøfolk bosatt i Norge, som kan godtgjøre at de kommer fra tjeneste på fartøy i utenriks fart, regelmessig fart på Norge unntatt, vil av tollvesenet kunne tillates å innføre og bruke en utleiebil tilhørende et utleiebyrå i inntil 3 uker i Norge.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Personer bosatt i tollområdet kan, uavhengig av regelen i 1. ledd, i forbindelse med hjemreise fra utlandet, få tillatelse til å innføre leid motorvogn for umiddelbar gjenutførsel eller levering til utleiers representant her.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">I begge tilfelle må innpassering skje ved betjent tollstasjon/tollsted.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Tillatelsen gis av tollvesenet ved påtegning på leiekontrakten.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">I de tilfelle representanten overtar motorvognen, plikter vedkommende å besørge gjenutførselen. Representanten kan i den forbindelse leie ut motorvogn – også til person bosatt i her i landet – for transport direkte til utlandet.</article></article><article class="legalArticle" data-lovdata-URL="LTI/forskrift/1987-03-05-354/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Direktoratet eller den det bemyndiger kan på søknad tillate at en person bosatt i Norge – for et tidsrom av inntil 1 måned – kan føre motorvogn som skal demonstreres eller som er spesialutrustet for demonstrasjon av varer.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Vedkommende plikter å ha tillatelsen med seg under kjøringen.</article></article><article class="legalArticle" data-lovdata-URL="LTI/forskrift/1987-03-05-354/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Motorvogn som er innført toll- og avgiftsfritt etter § 2 kan ved brukerens utreise etterlates i tollområdet i inntil 6 uker uten toll- og avgiftsberiktigelse.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">I særlige tilfelle kan tollvesenet tillate at motorvognen blir lagret for lengre tid under tollvesenets kontroll.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Motorvogn i ervervsmessig trafikk tillates ikke etterlatt her i landet uten toll- og avgiftsberiktigelse, hvis ikke annet er bestemt i forskrift av 16. februar 1981 om midlertidig toll- og avgiftsfri innførsel av utenlandske tilhengere (herunder semitrailere) som trekkes av norskregistrerte motorkjøretøy i Norge.</article></article><article class="legalArticle" data-lovdata-URL="LTI/forskrift/1987-03-05-354/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ettersendte reservedeler til motorvogn kan tillates innført i rimelig mengde når det angis skriftlig erklæring om at delene er bestemt til motorvogn som er innført toll- og avgiftsfritt til midlertidig bruk, og at de vil bli gjenutført til utlandet sammen med motorvognen.</article></article><article class="legalArticle" data-lovdata-URL="LTI/forskrift/1987-03-05-354/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Det påligger den person som anser seg berettiget til midlertidig toll- og avgiftsfritak for motorvogn å godtgjøre at vedkommende fyller vilkårene i denne forskrift.</article></article><article class="legalArticle" data-lovdata-URL="LTI/forskrift/1987-03-05-354/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Finansdepartementet eller den det bemyndiger kan dispensere fra denne forskrift når det oppstår enkelttilfelle eller situasjoner som ikke var overveiet da forskriften ble vedtatt.</article></article><article class="legalArticle" data-lovdata-URL="LTI/forskrift/1987-03-05-354/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. juli 1987.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Fra samme tidspunkt oppheves Toll- og avgiftsdirektoratets bestemmelser av 10. april 1958 med endringer av 22. november 1965, 5. mars 1969, 21. juni 1974 og 30. juni 1981, for toll- og avgiftsfri innførsel av utenlandske motorkjøretøyer til midlertidig bruk i Norge.</article><article class="defaultP" data-text-size="small">Fotnote: Overtredelse av denne forskrift er straffbart, jfr. lov om merverdiavgift av 19. juni 1969, kap. XIX, lov om avgifter vedrørende motorkjøretøyer og båter av 19. juni 1959, § 2 og lov om toll av 10. juni 1966, kap. 10.</article></article></main></body></html>