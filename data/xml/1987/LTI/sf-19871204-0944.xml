<!DOCTYPE html><html lang="no"><head><title>Forskrift om autorisasjon av fagdommere og lekdommere i saker hvor det legges fram sikkerhetsgraderte dokumenter mm.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">FOR-1987-12-04-944</dd><dt class="dokid">DokumentID</dt><dd class="dokid">LTI/forskrift/1987-12-04-944</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1915-08-13-5/§12</li><li>lov/1981-05-22-25/§21</li><li>lov/1915-08-13-6/§29</li></ul></dd><dt class="dateOfPublication">Kunngjort</dt><dd class="dateOfPublication">1987-12-16</dd><dt class="title">Tittel</dt><dd class="title">Forskrift om autorisasjon av fagdommere og lekdommere i saker hvor det legges fram sikkerhetsgraderte dokumenter mm.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 4. desember 1987 i henhold til domstollovens § 12 fjerde ledd, § 21 tredje ledd og § 91 annet ledd, straffeprosessloven § 29 og tvistemålsloven § 136. Fremmet av Justisdepartementet.</dd><dt class="refid">RefID</dt><dd class="refid">forskrift/1987-12-04-944</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om autorisasjon av fagdommere og lekdommere i saker hvor det legges fram sikkerhetsgraderte dokumenter mm.<ul class="tocSubUl"><li>§ 1. Virkeområde</li><li>§ 2. Autorisasjon</li><li>§ 3. Autorisasjonsmyndighet</li><li>§ 4. Forholdet til andre myndigheter</li><li>§ 5. Autorisasjon av fagdommere for den enkelte sak ved hovedforhandling og ankeforhandling</li><li>§ 6. Forhåndsautorisasjon av fagdommere for enkeltstående rettshandlinger i straffesaker</li><li>§ 7. Autorisasjon av lagrettemedlemmer og meddommere</li><li>§ 8. Personkontroll</li><li>§ 9. Taushetserklæring</li><li>§ 10. Behandling av dokumenter som må beskyttes</li><li>§ 11. Gjennomføring av autorisasjon</li><li>§ 12. Opphør og tilbakekallelse av autorisasjon</li><li>§ 13. Arkivering av opplysninger m.v.</li><li>§ 14. Nektelse av autorisasjon – Klage</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1987-12-04-944" id="dokument"><h1>Forskrift om autorisasjon av fagdommere og lekdommere i saker hvor det legges fram sikkerhetsgraderte dokumenter mm.</h1><article class="legalArticle" data-lovdata-URL="LTI/forskrift/1987-12-04-944/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for domstolene i saker hvor det vil bli lagt fram dokumenter eller gitt opplysninger fra dokumenter som er gradert strengt hemmelig, hemmelig eller konfidensielt, jfr. instruks 17. mars 1972 for behandling av dokumenter som av sikkerhetsmessige grunner må beskyttes (Sikkerhetsinstruksen) § 11. Fagdommere, lagrettemedlemmer og meddommere i lagmannsrett og i herreds- og byrett som skal delta i slike saker, må være autorisert i samsvar med § 8 i forskriften her for den aktuelle beskyttelsesgrad. Slik autorisasjon kreves ikke for dommere i Høyesterett.</article></article><article class="legalArticle" data-lovdata-URL="LTI/forskrift/1987-12-04-944/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Autorisasjon</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Autorisasjon er en avgjørelse om at en person etter forutgående personkontroll anses sikkerhetsmessig skikket til å kunne gis adgang til dokumenter eller opplysninger fra dokumenter med slik sikkerhetsgradering som nevnt i § 1.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I «Direktiv for personellsikkerhetstjenesten og personkontrolltjenesten innen den sivile forvaltning» innebærer sikkerhetsklarering at man etter forutgående personkontroll ansees skikket til å behandle sikkerhetsgradert materiale. For å kunne få adgang til slike opplysninger må man også autoriseres for den aktuelle beskyttelsesgrad. I nærværende forskrifter dekker begrepet autorisasjon både sikkerhetsklarering og autorisasjon i personellsikkerhetsdirektivets forstand.</article></article><article class="legalArticle" data-lovdata-URL="LTI/forskrift/1987-12-04-944/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Autorisasjonsmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Høyesteretts formann er øverste autorisasjonsmyndighet for domstolene. Han/hun utpeker en stedfortreder blant dommerne i Høyesterett som ved formannens forfall skal tre inn i dennes funksjoner etter forskriften her.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Høyesteretts formann er autorisasjonsmyndighet for formannen i hver av lagmannsrettene. Lagmannen (førstelagmannen) skal søkes forhåndsautorisert for sikkerhetsgraden strengt hemmelig.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Etter å være blitt autorisert etter annet ledd er lagmannen autorisasjonsmyndighet for lagdommere, by- og herredsdommere samt lagrettemedlemmer og meddommere i vedkommende lagdømme. Han/hun utpeker en annen lagdommer i vedkommende lagdømme som ved lagmannens forfall kan tre inn i hans/hennes myndighet etter forskriften. Stedfortrederen må være autorisert for sikkerhetsgraden strengt hemmelig. Lagmannen kan overlate til formannen i en kollegial herreds- eller byrett å autorisere andre dommere ved vedkommende domstol. Den som får delegert slik myndighet må være autorisert for sikkerhetsgraden strengt hemmelig.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Autorisasjonsmyndigheten gir melding til Politiets overvåkingstjeneste om delegering av slik myndighet.</article></article><article class="legalArticle" data-lovdata-URL="LTI/forskrift/1987-12-04-944/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forholdet til andre myndigheter</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Autorisasjonsmyndigheten har alene ansvaret for avgjørelsen av om en fagdommer eller lekdommer skal gis autorisasjon. Alle spørsmål av betydning for om autorisasjon skal gis, avgjøres av autorisasjonsmyndigheten.</article></article><article class="legalArticle" data-lovdata-URL="LTI/forskrift/1987-12-04-944/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Autorisasjon av fagdommere for den enkelte sak ved hovedforhandling og ankeforhandling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Dersom retten skal avholde hovedforhandling eller ankeforhandling i en sak hvor det ville bli gitt opplysninger eller lagt fram dokumenter som nevnt i § 1, skal domstolens formann først utpeke dommer(e) i henhold til de alminnelige regler om saksfordeling. Autorisasjonsmyndigheten avgjør i henhold til §§ 8 og 10 om autorisasjon kan gis til vedkommende utpekte dommer(e). Dersom autorisasjon ikke kan gis til en utpekt dommer, utpekes den dommer som står nærmest for tur.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Formannen i lagmannsretten fører liste over de fagdommere innen lagdømmet som blir autorisert med angivelse av den sikkerhetsgrad den enkelte autoriseres for.</article></article><article class="legalArticle" data-lovdata-URL="LTI/forskrift/1987-12-04-944/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forhåndsautorisasjon av fagdommere for enkeltstående rettshandlinger i straffesaker</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Enkeltstående rettshandlinger i straffesaker (begjæring om rettens samtykke til fengsling, ransaking og telefonkontroll m.m.) i en sak hvor det vil bli gitt opplysninger eller lagt fram dokumenter som nevnt i § 1, skal bare foretas ved domstoler som på forhånd er valgt ut til å behandle slike saker. Dommere som skal delta ved enkeltstående rettshandlinger, skal være autorisert på forhånd for sikkerhetsgraden strengt hemmelig i henhold til §§ 8 og 10.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Høyesteretts formann bestemmer ved hvilke domstoler det skal forhåndsautoriseres dommere til å delta ved enkeltstående rettshandlinger, og hvor mange dommere som skal autoriseres på forhånd. Før Høyesteretts formann treffer bestemmelse skal han/hun innhente uttalelse fra Riksadvokaten. Lagmannen i vedkommende lagdømme avgjør hvilke dommere som skal forhåndsautoriseres.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Formannen i lagmannsretten fører liste over de fagdommere innen lagdømmet som blir autorisert.</article></article><article class="legalArticle" data-lovdata-URL="LTI/forskrift/1987-12-04-944/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Autorisasjon av lagrettemedlemmer og meddommere</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Lagrettemedlemmer eller meddommere som skal delta i en sak hvor det vil bli lagt fram dokumenter eller gitt opplysninger fra dokumenter som nevnt i § 1, skal trekkes ut etter de alminnelige regler i domstollovens kapittel 5.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Autorisasjonsmyndigheten avgjør deretter om autorisasjon kan gis til de uttrukne lagrettemedlemmer eller meddommere i henhold til §§ 8 og 10. Dersom en uttrukket lekdommer ikke kan gis autorisasjon, trekkes et nytt lagrettemedlem eller en ny meddommer i vedkommende sted.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Formannen i lagmannsretten fører liste over de lagrettemedlemmene og meddommere innen lagdømmet som blir autorisert med angivelse av den sikkerhetsgrad den enkelte autoriseres for.</article></article><article class="legalArticle" data-lovdata-URL="LTI/forskrift/1987-12-04-944/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Personkontroll</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fagdommer og lekdommer som er utpekt eller uttrukket til å delta i en sak hvor autorisasjon er nødvendig (jfr. § 1), gir personopplysninger om seg selv til autorisasjonsmyndigheten på slik personopplysningsblankett som er fastsatt for forvaltningen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Autorisasjonsmyndigheten kan avholde sikkerhetssamtale med utpekt eller uttrukket dommer der dette finnes ønskelig av hensyn til avgjørelsen av autorisasjonsspørsmålet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Autorisasjonsmyndigheten kan innhente uttalelser fra etater eller institusjoner hvor vedkommende som det er aktuelt å gi autorisasjon, tidligere har vært ansatt og fra de offentlige instanser som autorisasjonsmyndigheten finner nødvendig.</article></article><article class="legalArticle" data-lovdata-URL="LTI/forskrift/1987-12-04-944/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Taushetserklæring</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Autorisasjonsmyndigheten skal ved sikkerhetssamtale eller på annen måte forvisse seg om at utpekt eller uttrukket dommer kjenner bestemmelsene for behandling av sikkerhetsgraderte dokumenter og opplysninger. Taushetserklæring skal alltid underskrives.</article></article><article class="legalArticle" data-lovdata-URL="LTI/forskrift/1987-12-04-944/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Behandling av dokumenter som må beskyttes</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For behandlingen av dokumenter som av sikkerhetsmessige grunner må beskyttes, gjelder reglene i Sikkerhetsinstruksen med mindre annet følger av lov.</article></article><article class="legalArticle" data-lovdata-URL="LTI/forskrift/1987-12-04-944/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Gjennomføring av autorisasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Autorisasjonsmyndigheten avgjør selv hvilke kriterier som skal legges til grunn ved vurderingen. I tilfelle tvil tas det kontakt med overordnet autorisasjonsmyndighet, jfr. § 3.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Blant annet følgende opplysninger vil normalt være av betydning:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/11/ledd/2/punkt/1/" id="paragraf-11-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/11/ledd/2/punkt/1/ledd/1/" id="paragraf-11-ledd-2-punkt-1-ledd-1">virksomhet for fremmed makt med ulovlig etterretningsvirksomhet, planlegging og/eller gjennomføring av sabotasje, attentat e.l., og forsøk på slik virksomhet,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/11/ledd/2/punkt/2/" id="paragraf-11-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/11/ledd/2/punkt/2/ledd/1/" id="paragraf-11-ledd-2-punkt-2-ledd-1">straffbare handlinger eller forberedelser eller oppfordring til slike, når dette gir grunnlag for å trekke vedkommendes lojalitet i tvil hvor det gjelder rikets sikkerhet,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/11/ledd/2/punkt/3/" id="paragraf-11-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/11/ledd/2/punkt/3/ledd/1/" id="paragraf-11-ledd-2-punkt-3-ledd-1">forhold som kan lede til at vedkommende selv, hans/hennes foreldre, ektefelle/samboer, barn eller søsken utsettes for trusler som innebærer fare for liv, helse, frihet eller ære for å presse vedkommende til å handle i strid med sikkerhetsmessige interesser,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/11/ledd/2/punkt/4/" id="paragraf-11-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/11/ledd/2/punkt/4/ledd/1/" id="paragraf-11-ledd-2-punkt-4-ledd-1">forfalskning eller feilaktig fremstilling av faktiske forhold som vedkommende måtte forstå er av betydning for autorisasjonsspørsmålet,</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/11/ledd/2/punkt/5/" id="paragraf-11-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/11/ledd/2/punkt/5/ledd/1/" id="paragraf-11-ledd-2-punkt-5-ledd-1">misbruk av alkohol og rusgifter, samt enhver sykdom også av psykisk art, som på medisinsk hold anses å kunne medføre forbigående eller varig svekkelse av dømmekraft eller pålitelighet,</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/11/ledd/2/punkt/6/" id="paragraf-11-ledd-2-punkt-6"><span class="data-originalId">f)</span><article class="legalP" data-absoluteaddress="/paragraf/11/ledd/2/punkt/6/ledd/1/" id="paragraf-11-ledd-2-punkt-6-ledd-1">kompromittering av sikkerhetsgraderte opplysninger, brudd på gitte sikkerhetsbestemmelser, nektelse av å gi personopplysninger om seg selv, nektelse av å gi taushetserklæring eller tilkjennegivelse av ikke å ville være bundet av taushetserklæring.</article></article></li></ul></article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Opplysninger om forhold som nevnt under punktene a), b) og c) bør tas i betraktning også når de angår foreldre og ektefelle/samboer til den person som skal autoriseres.</article></article><article class="legalArticle" data-lovdata-URL="LTI/forskrift/1987-12-04-944/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Opphør og tilbakekallelse av autorisasjon</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Autorisasjon som er gitt til en fagdommer, gjelder så lenge vedkommende innehar stillingen, og opphører automatisk når vedkommende fratrer denne. Autorisasjon som er gitt et lagrettemedlem eller en meddommer, gjelder så lenge vedkommende er med i utvalget av lagrettemedlemmer eller meddommere, og opphører automatisk når vedkommende ikke lenger er medlem av et slikt utvalg.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Hvis autorisasjonsmyndigheten blir kjent med opplysninger eller forhold som gir grunn til tvil om hvorvidt en autorisert fagdommer eller lekdommer fortsatt kan anses skikket til å behandle sikkerhetsgraderte opplysninger, skal autorisasjonen straks suspenderes. Autorisasjonsmyndigheten skal ta spørsmålet om tilbakekallelse av autorisasjonen opp til vurdering. Ved avgjørelsen av om autorisasjonen skal trekkes tilbake gjelder bestemmelsene i § 10 tilsvarende.</article></article><article class="legalArticle" data-lovdata-URL="LTI/forskrift/1987-12-04-944/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Arkivering av opplysninger m.v.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">De dokumenter som danner grunnlaget for en avgjørelse i en autorisasjonssak, skal arkiveres ved vedkommende autorisasjonsmyndighet. Alle dokumenter i en autorisasjonssak skal sikkerhetsgraderes etter sitt innhold, minst som begrenset. Unntak herfra gjelder bare for selve opplysningen om at en fagdommer eller lekdommer er gitt autorisasjon for angitt besluttelsesgrad.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Alle dokumenter som inneholder ufordelaktige opplysninger om personer og som er fremkommet gjennom undersøkelser i forbindelse med autorisasjonssaken eller i utfylte personopplysningsblanketter, skal graderes konfidensielt eller høyere og oppbevares i separat arkiv. Adgang til dette arkiv skal bare vedkommende autorisasjonsmyndighet eller den han/hun bemyndiger ha. Når dokumenter som nevnt har tapt sin aktualitet, f.eks. på grunn av vedkommende avskjed eller død, skal de makuleres.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Alle dokumentforsendelser i forbindelse med gjennomføringen av autorisasjonen skal skje rekommandert i dobbelt konvolutt adressert til vedkommende autorisasjonsmyndighet og indre konvolutt merket personkontroll. Slike forsendelser kan bare åpnes av adressaten eller den han/hun har gitt myndighet til det.</article></article><article class="legalArticle" data-lovdata-URL="LTI/forskrift/1987-12-04-944/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Nektelse av autorisasjon – Klage</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Nektelse eller tilbakekallelse av autorisasjon, samt begrunnelse for dette, skal ikke meddeles andre enn de som har tjenestlig behov for å vite det.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Den som har vært gjenstand for undersøkelse med sikte på autorisasjon, har rett til å bli gjort kjent med resultatet. Opplysning om dette gis av autorisasjonsmyndigheten.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">En eventuell anmodning fra vedkommende person om begrunnelse for nektelse av autorisasjon, fremsettes for den autorisasjonsmyndighet som har truffet avgjørelsen i saken.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Denne sender anmodningen til formannen i Høyesterett, som etter å ha innhentet uttalelse fra overvåkingssjefen, avgjør om og i hvilken grad begrunnelse skal gis. Resultatet formidles av den autorisasjonsmyndighet som har truffet det vedtak det anmodes om begrunnelse for. Dersom avgjørelsen om nektelse av autorisasjon er truffet av formannen i en kollegial herreds- eller byrett, fremsendes saken til Høyesterett og returneres gjennom vedkommende lagmann.</article><article class="legalP" data-absoluteaddress="/paragraf/14/ledd/5/" id="paragraf-14-ledd-5">En avgjørelse om nektelse eller tilbakekallelse av autorisasjon kan påklages til formannen i Høyesterett. Fremsendelse skjer som nevnt i tredje ledd.</article></article><article class="legalArticle" data-lovdata-URL="LTI/forskrift/1987-12-04-944/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Disse forskrifter trer i kraft fra den tid Justisdepartementet bestemmer.</article></article></main></body></html>