<!DOCTYPE html><html lang="no"><head><title>Forskrift til utfylling og gjennomføring av lov om håndverksnæring, for så vidt angår rørleggerfaget.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:39</dd><dt class="legacyID">Datokode</dt><dd class="legacyID">FOR-1987-11-26-930</dd><dt class="dokid">DokumentID</dt><dd class="dokid">LTI/forskrift/1987-11-26-930</dd><dt class="ministry">Departement</dt><dd class="ministry"><ul><li>Næringsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1987 Nr. 24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-59/§22</li><li>lov/1986-06-20-35/§8</li><li>forskrift/1986-12-12-2187</li><li>lov/1986-06-20-35</li></ul></dd><dt class="dateOfPublication">Kunngjort</dt><dd class="dateOfPublication">1987-12-16</dd><dt class="title">Tittel</dt><dd class="title">Forskrift til utfylling og gjennomføring av lov om håndverksnæring, for så vidt angår rørleggerfaget.</dd><dt class="refid">RefID</dt><dd class="refid">forskrift/1987-11-26-930</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til utfylling og gjennomføring av lov om håndverksnæring, for så vidt angår rørleggerfaget.<ul class="tocSubUl"><li>§ 1. Utstedelse og registrering av håndverksbrev til rørleggere og innkreving av årsavgift:</li><li>§ 2. Rørlegger med håndverksbrev:</li><li>§ 3. Nye søknader om håndverksbrev i rørleggerfaget:</li><li>§ 4. Årsavgift:</li><li>§ 5. Innkreving av årsavgift</li><li>§ 6. Mesterbrevnemndas årsrapport og regnskap</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/1987-11-26-930" id="dokument"><h1>Forskrift til utfylling og gjennomføring av lov om håndverksnæring, for så vidt angår rørleggerfaget.</h1><article class="legalP" data-absoluteaddress="/ledd/1/" id="ledd-1">Industridepartementet har 26. november 1987 i medhold av § 22 i lov av 19. juni 1970 om håndverksnæring og § 8 i lov av 20. juni 1986 nr. 35 om mesterbrev i håndverk og annen næring, jfr. kgl.res. av 12. desember 1986 nr. 2187, fastsatt følgende forskrift:</article><article class="legalArticle" data-lovdata-URL="LTI/forskrift/1987-11-26-930/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Utstedelse og registrering av håndverksbrev til rørleggere og innkreving av årsavgift:</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Mesterbrevnemnda, som er oppnevnt i medhold av mesterbrevloven, gis fullmakt til å utstede håndverksbrev til rørleggere.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Mesterbrevnemnda skal sørge for at det blir ført et register over enkeltpersoner og selskap som har rett til å drive håndverknæring i rørleggerfaget. Registeret skal også vise hvem som er fast tilsatt faglig leder.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Mesterbrevnemnda skal sørge for innkreving av årsavgift til statskassen som fastsatt i § 4.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Nemnda kan overlate den praktiske gjennomføring av disse oppgaver til sitt sekretariat, Norges Håndverkerforbund.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Godtgjørelse for nemndas kostnader i forbindelse med disse oppgaver fastsettes av Industridepartementet, på grunnlag av fremlagt forslag og utgiftsdokumentasjon.</article></article><article class="legalArticle" data-lovdata-URL="LTI/forskrift/1987-11-26-930/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Rørlegger med håndverksbrev:</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Den som før denne forskrift trer i kraft er gitt rett til å utøve håndverksnæring i rørleggerfaget, trenger ikke å søke om nytt håndverksbrev.</article></article><article class="legalArticle" data-lovdata-URL="LTI/forskrift/1987-11-26-930/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Nye søknader om håndverksbrev i rørleggerfaget:</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søknad i samsvar med lovens § 7, jfr. § 6 første ledd om håndverksbrev i rørleggerfaget sendes Mesterbrevnemnda. Med søknaden må fremlegges vitnemål (bekreftet kopi) for bestått full fagprøve i rørleggerfaget etter fagopplæringsloven og tilleggsprøve etter forskrift gitt i medhold av lovens § 8.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Vitnemål etter lovens § 7 annet ledd bokstav b skal gis av to troverdige personer.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Vitnemål etter lovens § 7 annet ledd bokstav c nr. 2 skal gis av to troverdige personer som er håndverskdrivende med håndverksbrev i faget og som har drevet i faget minst 2 år og fremdeles driver i det.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Vitnemål etter lovens § 7 tredje og fjerde ledd om praksis og om bokføring og kalkulasjon gis i samsvar med reglene i foregående ledd.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Søknad og vitnemål skrives på skjema som fås fra Norges Håndverkforbund.</article></article><article class="legalArticle" data-lovdata-URL="LTI/forskrift/1987-11-26-930/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Årsavgift:</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den som har rett til å drive håndverksnæring i rørleggerfaget med leiet hjelp, skal svare en årlig avgift til staten på kr. 200,-. Avgiften forfaller til betaling innen 15. februar vedkommende år, første gang i 1988.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det betales full avgift for det år håndverksbrevet utstedes, innen 1 måned etter utstedelsen.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Er årsavgiften ikke betalt innen en måned etter at mesterbrevnemnda i rekommandert brev har reist krav om det, bortfaller retten til å utøve håndverksnæring med leiet hjelp. Om dette skal det gjøres merknad i håndverksregisteret.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Retten til å utøve håndverksnæring trer igjen i kraft når avgiften blir betalt.</article></article><article class="legalArticle" data-lovdata-URL="LTI/forskrift/1987-11-26-930/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innkreving av årsavgift</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Mesterbrevnemnda skal hvert år i januar måned sende ut en postgiro-innbetalingsblankett vedrørende håndverksavgift til alle registrerte rørleggere.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Avgiften innbetales innen 15. februar til Industridepartementet, postgirokonto nr. 1441708. Industridepartementet overfører ved hvert kvartalsskifte innestående til statens generelle postgirokonto nr. 50 54 309 under Finansdepartementet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Mesterbrevnemnda sender påkrav til registrerte rørleggere som ikke har betalt årsavgiften innen den fastsatte frist, jfr. § 4, 3. ledd.</article></article><article class="legalArticle" data-lovdata-URL="LTI/forskrift/1987-11-26-930/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Mesterbrevnemndas årsrapport og regnskap</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved utgangen av hvert kalenderår skal Mesterbrevnemndas årsrapport og revisjonsbekreftet regnskap innen 15. mars fremlegges for Industridepartementet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Industridepartementet og/eller Riksrevisjonen har adgang til å iverksette slik kontroll man finner nødvendig.</article></article><article class="legalArticle" data-lovdata-URL="LTI/forskrift/1987-11-26-930/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Industridepartementets forskrift av 2. desember 1971 til utfylling og gjennomføring av lov av 19. juni 1979 om håndverksnæring oppheves.</article></article><article class="legalArticle" data-lovdata-URL="LTI/forskrift/1987-11-26-930/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft fra 1. januar 1988.</article></article></main></body></html>