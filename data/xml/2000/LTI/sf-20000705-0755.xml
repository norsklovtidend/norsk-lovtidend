<!DOCTYPE html><html lang="no"><head><title>Forskrift om endring i generell forskrift om produksjonstilskudd i jordbruket.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:41</dd><dt class="legacyID">Datokode</dt><dd class="legacyID">FOR-2000-07-05-755</dd><dt class="dokid">DokumentID</dt><dd class="dokid">LTI/forskrift/2000-07-05-755</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 17</dd><dt class="dateInForce">I kraft fra</dt><dd class="dateInForce">2000-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-07-01-782</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2000-08-18</dd><dt class="titleShort">Korttittel</dt><dd class="titleShort">Endr. i forskrift om produksjontilskudd</dd><dt class="title">Tittel</dt><dd class="title">Forskrift om endring i generell forskrift om produksjonstilskudd i jordbruket.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 5. juli 2000 med hjemmel i lov av 12. mai 1995 nr. 23 om jord (jordlova) § 3 og § 18.</dd><dt class="refid">RefID</dt><dd class="refid">forskrift/2000-07-05-755</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i generell forskrift om produksjonstilskudd i jordbruket.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2000-07-05-755" id="dokument"><h1>Forskrift om endring i generell forskrift om produksjonstilskudd i jordbruket.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-07-05-755/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I generell forskrift av 1. juli 1999 nr. 782 om produksjonstilskudd i jordbruket gjøres følgende endringer:</article> <article class="defaultP" margin-top="true">§ 2 nr. 1, 2 og 3 skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/1/punkt/1/" id="kapittel-1-ledd-1-punkt-1"><span class="data-originalId">1.</span><span class="miscHeadline"><i>Landbrukseiendom</i></span><article class="legalP" data-absoluteaddress="/kapittel/1/ledd/1/punkt/1/ledd/1/" id="kapittel-1-ledd-1-punkt-1-ledd-1">En landbrukseiendom er en enhet som er nytta eller som kan nyttes til jord- og/eller skogbruk. Alt areal som ligger i samme kommune og som eies av samme person, hører til samme landbrukseiendom uten hensyn til om den omfatter flere matrikkelnummer.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/1/punkt/2/" id="kapittel-1-ledd-1-punkt-2"><span class="data-originalId">2.</span><span class="miscHeadline"><i>Driftsenhet</i></span><article class="legalP" data-absoluteaddress="/kapittel/1/ledd/1/punkt/2/ledd/1/" id="kapittel-1-ledd-1-punkt-2-ledd-1">En driftsenhet i jordbruket er en virksomhet (bedrift) med jordbruksdrift. Hver driftsenhet skal ha identifikasjonsmessig tilknytning til en bestemt landbrukseiendom, men driftsenheten skal omfatte alt som drives av samme bruker, medregnet leid areal og uansett om arealet ligger i en eller flere kommuner.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/1/punkt/3/" id="kapittel-1-ledd-1-punkt-3"><span class="data-originalId">3.</span><span class="miscHeadline"><i>Bruker</i></span><article class="legalP" data-absoluteaddress="/kapittel/1/ledd/1/punkt/3/ledd/1/" id="kapittel-1-ledd-1-punkt-3-ledd-1">Eier av en landbrukseiendom som driver den regnes som bruker. Ansvarlige selskaper regnes som bruker dersom minst en av deltakerne i selskapet er eier av landbrukseiendommen, og at alle deltakerne i selskapet bor på og driver eiendommen. Når det gjelder forpaktere, kan følgende godkjennes som brukere: a) Fysiske personer som har godkjent forpaktningskontrakt jf. lov om forpakting 25. juni 1965 nr. 1 og som er bosatt på den leide landbrukseiendom og driver den. b) Ansvarlige selskaper dersom alle deltakerne i selskapet bor på og driver den forpaktede landbrukseiendom, og selskapet har godkjent forpaktningskontrakt jf. lov om forpakting 25. juni 1965 nr. 1.</article></article></li></ul></article> <article class="defaultP" margin-top="true">§ 3 skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/1/punkt/4/" id="kapittel-1-ledd-1-punkt-4"><span class="data-originalId">1.</span><span class="miscHeadline"><i>Minstekrav til landbrukseiendom og produksjon</i></span><article class="legalP" data-absoluteaddress="/kapittel/1/ledd/1/punkt/4/ledd/1/" id="kapittel-1-ledd-1-punkt-4-ledd-1">Det kan gis produksjonstilskudd til bruker som driver vanlig jordbruk med plante- og eventuelt husdyrproduksjon på en landbrukseiendom. Landbrukseiendommen må være på minst 10 daa jordbruksareal og ha våningshus og nødvendige driftsbygninger. Brukeren mister retten til produksjonstilskudd dersom landbrukseiendommens jordbruksareal etter bortleie kommer under 10 daa.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/1/punkt/5/" id="kapittel-1-ledd-1-punkt-5"><span class="data-originalId">2.</span><span class="miscHeadline"><i>Lovlig drift</i></span><article class="legalP" data-absoluteaddress="/kapittel/1/ledd/1/punkt/5/ledd/1/" id="kapittel-1-ledd-1-punkt-5-ledd-1">All produksjon og omsetning av jordbruksprodukter fra driftsenheten må oppgis i søknaden og må være i samsvar med gjeldende lover og forskrifter for jordbruksdrift, jf. § 9.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/1/punkt/6/" id="kapittel-1-ledd-1-punkt-6"><span class="data-originalId">3.</span><span class="miscHeadline"><i>Produksjonsinntekter</i></span><article class="legalP" data-absoluteaddress="/kapittel/1/ledd/1/punkt/6/ledd/1/" id="kapittel-1-ledd-1-punkt-6-ledd-1">Brukeren må ha produksjonsinntekter av driftsenheten. Produksjonen skal stå i et rimelig forhold til hva som må anses som normalt etter jordbruksareal og produksjonsforhold på driftsenheten. Minst 10 daa jordbruksareal skal være i drift.</article><article class="legalP" data-absoluteaddress="/kapittel/1/ledd/1/punkt/6/ledd/2/" id="kapittel-1-ledd-1-punkt-6-ledd-2">Søknad om produksjonstilskudd kan avslås dersom det er svak utnyttelse av jordbruksarealet. Statens landbruksforvaltning kan gi nærmere retningslinjer om hva en regner som svak utnyttelse.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/1/punkt/7/" id="kapittel-1-ledd-1-punkt-7"><span class="data-originalId">4.</span><span class="miscHeadline"><i>Ett tilskudd pr. driftsenhet</i></span><article class="legalP" data-absoluteaddress="/kapittel/1/ledd/1/punkt/7/ledd/1/" id="kapittel-1-ledd-1-punkt-7-ledd-1">Det gis produksjonstilskudd bare til én bruker pr. driftsenhet.</article><article class="legalP" data-absoluteaddress="/kapittel/1/ledd/1/punkt/7/ledd/2/" id="kapittel-1-ledd-1-punkt-7-ledd-2">To eller flere landbrukseiendommer som drives av samme bruker regnes som én driftsenhet.</article><article class="legalP" data-absoluteaddress="/kapittel/1/ledd/1/punkt/7/ledd/3/" id="kapittel-1-ledd-1-punkt-7-ledd-3">Dersom en bruker driver to eller flere landbrukseiendommer skal produksjonstilskuddet beregnes ut fra den landbrukseiendommen som brukeren bor på.</article><article class="legalP" data-absoluteaddress="/kapittel/1/ledd/1/punkt/7/ledd/4/" id="kapittel-1-ledd-1-punkt-7-ledd-4">To eller flere brukere på en landbrukseiendom regnes som en bruker. Det samme gjelder landbrukseiendommer som drives av ektefeller/samboende og deltakere i samme ansvarlige selskap.</article><article class="legalP" data-absoluteaddress="/kapittel/1/ledd/1/punkt/7/ledd/5/" id="kapittel-1-ledd-1-punkt-7-ledd-5">To eller flere landbrukseiendommer som drives av forskjellige eiere eller leiere som bor på samme landbrukseiendom, regnes som én driftsenhet selv om brukerne seg i mellom har annen avtale eller lignes hver for seg. Dette gjelder også for ektefeller/samboende og deltakere i samme ansvarlige selskap. Ved utregning av produksjonstilskudd er det samlet jordbruksareal og husdyrhold som legges til grunn.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/ledd/1/punkt/8/" id="kapittel-1-ledd-1-punkt-8"><span class="data-originalId">5.</span><span class="miscHeadline"><i>Unntak for nye landbrukseiendommer</i></span><article class="legalP" data-absoluteaddress="/kapittel/1/ledd/1/punkt/8/ledd/1/" id="kapittel-1-ledd-1-punkt-8-ledd-1">Det gis ikke produksjonstilskudd til brukere på landbrukseiendommer som er etablert etter at forskriften tok til å gjelde. Landbrukseiendommen regnes som etablert når kart- og oppmålingsforretning er gjennomført, jf. delingsloven av 23. juni 1978 nr. 70 kap. II og III.</article></article></li></ul></article> <article class="defaultP" margin-top="true">§ 5 nr. 1 skal lyde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/1/punkt/9/" id="kapittel-1-ledd-1-punkt-9"><span class="data-originalId">1.</span><span class="miscHeadline"><i>Bunnfradrag</i></span><article class="legalP" data-absoluteaddress="/kapittel/1/ledd/1/punkt/9/ledd/1/" id="kapittel-1-ledd-1-punkt-9-ledd-1">For alle brukere skal samlet produksjonstilskudd avgrenses (reduseres) med kr 7.000,- pr. år.</article></article></li></ul></article> <article class="defaultP" margin-top="true">§ 6 nytt sjuende ledd skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Kommunen kan i særlige tilfeller gjøre unntak fra regelen om søknadsfrist innenfor det tidsrommet kommunen behandler søknader inntil de sendes til fylkesmannen.</article> <article class="defaultP" margin-top="true">§ 9 første ledd skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Feil i utbetalingen skal rettes ved tilbakebetaling/trekk i senere utbetalinger av produksjonstilskudd og andre tilskudd. Krav om tilbakebetaling kan fremmes selv om det ikke skyldes brukeren og selv om brukeren har mottatt utbetalingen i aktsom god tro. Krav om tilbakebetaling kan også fremmes ved trekk i utbetalinger av produksjonstilskudd og andre tilskudd til ektefelle/samboer som gjelder samme landbrukseiendom.</article> <article class="defaultP" margin-top="true">§ 9 sjette ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Tilskudd kan etterbetales i særlige tilfeller.</article> <article class="defaultP" margin-top="true">§ 10 skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Dispensasjon kan bare gis når forskriftene gir adgang til det.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Fylkesmannen kan i særlige tilfeller gjøre unntak fra reglene om:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">landbrukseiendom, jf. § 2</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">våningshus og nødvendige driftsbygninger, jf. § 3</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/6/punkt/3/" id="kapittel-1-ledd-6-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/6/punkt/3/ledd/1/" id="kapittel-1-ledd-6-punkt-3-ledd-1">at forpakteren skal bo på landbrukseiendommen når leieforholdet gjelder en landbrukseiendom uten driftsfellesskap med andre landbrukseiendommer, jf. § 2</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/6/punkt/4/" id="kapittel-1-ledd-6-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/6/punkt/4/ledd/1/" id="kapittel-1-ledd-6-punkt-4-ledd-1">brukere som driver to eller flere landbrukseiendommer, men som bor på samme landbrukseiendom, jf. § 3</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/ledd/6/punkt/5/" id="kapittel-1-ledd-6-punkt-5"><span class="data-originalId">5.</span><article class="legalP" data-absoluteaddress="/kapittel/1/ledd/6/punkt/5/ledd/1/" id="kapittel-1-ledd-6-punkt-5-ledd-1">søknadsfrist, jf. § 6</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/ledd/6/punkt/6/" id="kapittel-1-ledd-6-punkt-6"><span class="data-originalId">6.</span><article class="legalP" data-absoluteaddress="/kapittel/1/ledd/6/punkt/6/ledd/1/" id="kapittel-1-ledd-6-punkt-6-ledd-1">arealgrensen på 10 daa jordbruksareal, jf. § 3, dersom brukeren er registrert som merverdiavgiftspliktig innenfor jordbruk, leverer næringsoppgave og blir lignet for jordbruksinntekt</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/ledd/6/punkt/7/" id="kapittel-1-ledd-6-punkt-7"><span class="data-originalId">7.</span><article class="legalP" data-absoluteaddress="/kapittel/1/ledd/6/punkt/7/ledd/1/" id="kapittel-1-ledd-6-punkt-7-ledd-1">bestemmelsen om at det ikke kan gis produksjonstilskudd til brukere på landbrukseiendommer som er etablert etter at forskriften tok til å gjelde, jf. § 3.</article></article></li></ul></article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Det kan bare gis dispensasjon for inntil tre år. I særlige tilfeller kan Statens landbruksforvaltning forlenge en gitt dispensasjon.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Fylkesmannen kan forlenge en dispensasjon fra kravet om minst 10 daa jordbruksareal, jf. § 3 og fra kravet om at forpakteren skal bo på landbrukseiendommen, jf. § 2.</article> <article class="defaultP" margin-top="true">§ 11 skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Vedtak som er truffet i medhold av forskriftene kan påklages etter lov av 10. februar 1967 om behandlingsmåten i forvaltningssaker (forvaltningsloven), kapittel VI.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Fylkesmannen er klageinstans for vedtak som er truffet av kommunen.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Statens landbruksforvaltning er klageinstans for vedtak som er truffet av fylkesmannen.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-07-05-755/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. juli 2000</article></section></main></body></html>