<!DOCTYPE html><html lang="no"><head><title>Forskrift om tilleggsavsetninger i livsforsikringsselskaper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-2000-09-25-979</dd><dt class="dokid">DokumentID</dt><dd class="dokid">LTI/forskrift/2000-09-25-979</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 23</dd><dt class="dateInForce">I kraft fra</dt><dd class="dateInForce">2000-09-25</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-39/§7-6</li><li>lov/1988-06-10-39/§8-2</li><li>forskrift/1997-09-15-1005/§4</li><li>forskrift/1993-02-19-117/§33</li></ul></dd><dt class="dateOfPublication">Kunngjort</dt><dd class="dateOfPublication">2000-11-01</dd><dt class="titleShort">Korttittel</dt><dd class="titleShort">Forskr. om tilleggsavsetn. i livsforsikring</dd><dt class="title">Tittel</dt><dd class="title">Forskrift om tilleggsavsetninger i livsforsikringsselskaper.</dd><dt class="miscInformation">Annet om dokumentet</dt><dd class="miscInformation">Fastsatt av Kredittilsynet 25. september 2000 med hjemmel i forskrift av 15. september 1997 nr. 1005 om premier og forsikringsfond i livsforsikring § 4, jf. lov av 10. juni 1988 nr. 39 om forsikringsvirksomhet § 7-6 annet ledd annet punktum og § 8-2 fjerde ledd, og forskrift av 19. februar 1993 nr. 117 om forsikringsvirksomhetslovens anvendelse på pensjonskasser og pensjonsfond § 33.</dd><dt class="refid">RefID</dt><dd class="refid">forskrift/2000-09-25-979</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilleggsavsetninger i livsforsikringsselskaper.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Anvendelsesområde</li></ul></li><li>Kapittel 2. Beregning av maksimale tilleggsavsetninger<ul class="tocSubUl"><li>§ 2-1. Forsikringer som skal være utgangspunkt for beregning av selskapets maksimale tilleggsavsetninger</li><li>§ 2-2. Forutsetninger og metode for beregning av selskapets maksimale tilleggsavsetninger</li></ul></li><li>Kapittel 3. Tildeling av tilleggsavsetninger<ul class="tocSubUl"><li>§ 3-1. Forsikringer som skal få tildelt andel av selskapets tilleggsavsetninger</li><li>§ 3-2. Forutsetninger og metode for beregning av den enkelte kontrakts andel av årets tilleggsavsetninger</li><li>§ 3-3. Grense for en kontrakts tilleggsavsetninger</li></ul></li><li>Kapittel 4. Overføring fra tidligere års tilleggsavsetninger til dekning av renteunderskudd<ul class="tocSubUl"><li>§ 4-1. Overføring fra tilleggsavsetninger til premiereserve</li><li>§ 4-2. Overføring fra tilleggsavsetninger til premiefond og pensjonsreguleringsfond</li></ul></li><li>Kapittel 5. Anvendelse av tildelte tilleggsavsetninger<ul class="tocSubUl"><li>§ 5-1. Anvendelse av tilleggsavsetninger ved avslutning av kontraktsforhold i løpet av regnskapsåret</li><li>§ 5-2. Overføring av tilleggsavsetninger til premiefond i kontrakt om kollektiv rente- og pensjonsforsikring</li><li>§ 5-3. Anvendelse av tilleggsavsetninger ved endring av beregningsgrunnlag</li><li>§ 5-4. Anvendelse av tilleggsavsetninger i individuelle forsikringer ved inntruffet forsikringstilfelle</li><li>§ 5-5. Utbetaling av tilleggsavsetninger ved gjenkjøp av individuell forsikringskontrakt</li><li>§ 5-6. Fordeling av tilleggsavsetninger ved opphør, deling eller delvis avvikling av kontrakt om kollektiv rente- og pensjonsforsikring</li></ul></li><li>Kapittel 6. Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-09-25-979" id="dokument"><h1>Forskrift om tilleggsavsetninger i livsforsikringsselskaper.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-09-25-979/KAPITTEL_1" data-partID="k1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/2000-09-25-979/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Anvendelsesområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gjelder for livsforsikringsselskap som har tillatelse til å drive direkte forsikringsvirksomhet her i riket etter forsikringsvirksomhetsloven § 2-1 eller § 12-1.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriften gjelder også for private og kommunale pensjonskasser. Kapittel 3 gjelder kun for pensjonskasser som har overtatt pensjonsforsikring for ansatte i flere foretak.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-09-25-979/KAPITTEL_2" data-partID="k2"><h2>Kapittel 2. Beregning av maksimale tilleggsavsetninger</h2><article class="legalArticle" data-lovdata-URL="LTI/forskrift/2000-09-25-979/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Forsikringer som skal være utgangspunkt for beregning av selskapets maksimale tilleggsavsetninger</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Forsikringer hvor det er krav om kontoføring etter den til enhver tid gjeldende forskrift om kontoføring og kontoutskrift i livs- og pensjonsforsikring, med unntak for gruppelivsforsikringer opprettet som egne regnskapsførende enheter, livsforsikringer uten rett til andel av selskapets overskudd og livsforsikringer med investeringsvalg, skal være utgangspunkt for beregning av selskapets maksimale tilleggsavsetninger.</article></article><article class="legalArticle" data-lovdata-URL="LTI/forskrift/2000-09-25-979/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Forutsetninger og metode for beregning av selskapets maksimale tilleggsavsetninger</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Beregningene av selskapets maksimale tilleggsavsetninger i forsikringsfondet skal foretas ved utgangen av året for de forsikringer som er nevnt i § 2-1 og som på beregningstidspunktet har en grunnlagsrente høyere enn 3,5 prosent. Beregningene skal ikke ta hensyn til midler i premiefond og pensjonsreguleringsfond.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">For tradisjonelle forsikringsprodukter beregnes differansen mellom kapitalverdien av de fremtidige forpliktelser og kapitalverdien av de fremtidige kontraktsfestede premier, hvor begge kapitalverdier beregnes på nettobasis ut fra en rente på 3,5 prosent. Maksimal tilleggsavsetning utgjør differansen mellom denne størrelsen og netto premiereserve etter beregningsgrunnlagene.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">For kontobaserte forsikringsprodukter beregnes den verdi kontrakten vil ha ved kontraktstidens utløp (for kapitalforsikringer) eller ved oppnådd pensjonsalder (for rente- og pensjonsforsikringer) med utgangspunkt i innestående beløp på kontoen, forrentet med kontraktens garanterte rente. Maksimal tilleggsavsetning utgjør differansen mellom neddiskontert verdi av dette beløp etter en rentesats på 3,5 prosent og innestående beløp på kontoen. Det skal ved beregningen ses bort fra eventuelle fremtidige premieinnbetalinger og fremtidige belastninger for risiko og omkostninger.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Hvis et selskap på grunn av tekniske forhold ikke kan foreta nøyaktige beregninger etter de regler som er angitt over, kan det foretas tekniske tilpasninger vedrørende beregningsmetode.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Hvis samlet maksimal tilleggsavsetning etter bestemmelsene over blir mindre enn 8 prosent av premiereserven for forsikringer nevnt i § 2-1, skal maksimal tilleggsavsetning settes til 8 prosent av den premiereserve selskapet har avsatt for disse forsikringer. Dette gjelder uavhengig av hvilken garantert rente som er knyttet til kontraktene.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-09-25-979/KAPITTEL_3" data-partID="k3"><h2>Kapittel 3. Tildeling av tilleggsavsetninger</h2><article class="legalArticle" data-lovdata-URL="LTI/forskrift/2000-09-25-979/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Forsikringer som skal få tildelt andel av selskapets tilleggsavsetninger</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Forsikringer hvor det er krav om kontoføring etter den til enhver tid gjeldende forskrift om kontoføring og kontoutskrift i livs- og pensjonsforsikring, med unntak for gruppelivsforsikringer opprettet som egne regnskapsførende enheter, livsforsikringer uten rett til andel av selskapets overskudd og livsforsikringer med investeringsvalg, skal få tildelt andel av selskapets tilleggsavsetninger.</article></article><article class="legalArticle" data-lovdata-URL="LTI/forskrift/2000-09-25-979/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Forutsetninger og metode for beregning av den enkelte kontrakts andel av årets tilleggsavsetninger</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Beregningen av den enkelte kontrakts andel av årets tilleggsavsetninger skal foretas ved utgangen av året med utgangspunkt i<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">kontraktens premiereserve etter beregningsgrunnlaget,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">midler i premiefond og pensjonsreguleringsfond, og</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">kontraktens andel av tidligere års tilleggsavsetninger.</article></article></li></ul></article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Beregningen skal foretas etter følgende prinsipper:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/ledd/2/punkt/1/" id="kapittel-3-paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/ledd/2/punkt/1/ledd/1/" id="kapittel-3-paragraf-2-ledd-2-punkt-1-ledd-1">Det foretas først en overskuddsfordeling på den enkelte kontrakt som om det ikke var foretatt tilleggsavsetninger i regnskapet for vedkommende år.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/ledd/2/punkt/2/" id="kapittel-3-paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/ledd/2/punkt/2/ledd/1/" id="kapittel-3-paragraf-2-ledd-2-punkt-2-ledd-1">Deretter foretas en tilsvarende overskuddsfordeling på den enkelte kontrakt etter at det er foretatt tilleggsavsetninger, dvs. etter at finansinntektene er redusert med tilleggsavsetningene.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/2/ledd/2/punkt/3/" id="kapittel-3-paragraf-2-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/2/ledd/2/punkt/3/ledd/1/" id="kapittel-3-paragraf-2-ledd-2-punkt-3-ledd-1">Den enkelte kontrakts andel av årets tilleggsavsetninger utgjør differansen mellom beregningene etter punkt 1 og 2.</article></article></li></ul></article></article><article class="legalArticle" data-lovdata-URL="LTI/forskrift/2000-09-25-979/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Grense for en kontrakts tilleggsavsetninger</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Tilleggsavsetningene knyttet til en kontrakt skal ikke overstige det beløp som tilsvarer premiereserven for kontrakten multiplisert med tre ganger grunnlagsrenten for kontrakten.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Fører de tilleggsavsetninger en kontrakt tildeles et år i henhold til reglene i forskriften her til at grensen i første ledd overskrides, skal det overskytende beløp tildeles kontrakten som overskudd med endelig virkning.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Selskapet kan bestemme at grensen for tilleggsavsetningene for de enkelte kontrakter skal være et annet multiplum av grunnlagsrenten enn fastsatt i første ledd.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/2000-09-25-979/KAPITTEL_4" data-partID="k4"><h2>Kapittel 4. Overføring fra tidligere års tilleggsavsetninger til dekning av renteunderskudd</h2><article class="legalArticle" data-lovdata-URL="LTI/forskrift/2000-09-25-979/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Overføring fra tilleggsavsetninger til premiereserve</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Dersom selskapet ikke oppnår en prosentvis avkastning på sine eiendeler som svarer til grunnlagsrentene i ett eller flere av beregningsgrunnlagene, skal det for kontrakter med grunnlagsrente som er høyere enn den faktiske avkastning, foretas en overføring fra den enkelte kontrakts tilleggsavsetninger til kontraktens premiereserve tilsvarende det som mangler for å oppfylle avsetningskravet etter beregningsgrunnlaget for kontrakten.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Er tilleggsavsetningene knyttet til en kontrakt ikke tilstrekkelige til å dekke overføring etter første ledd, skal resten av overføringen dekkes forholdsmessig av tilleggsavsetninger knyttet til selskapets øvrige forsikringsbestand. Ved overføringen benyttes tilsvarende prinsipper som i § 3-2 annet ledd.</article></article><article class="legalArticle" data-lovdata-URL="LTI/forskrift/2000-09-25-979/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Overføring fra tilleggsavsetninger til premiefond og pensjonsreguleringsfond</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom selskapet ikke oppnår en prosentvis avkastning på sine eiendeler som svarer til den garanterte rentesats på premiefond og pensjonsreguleringsfond, skal det foretas en overføring fra tilleggsavsetningene til premiefond og pensjonsreguleringsfond. § 4-1 gjelder tilsvarende.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/2000-09-25-979/KAPITTEL_5" data-partID="k5"><h2>Kapittel 5. Anvendelse av tildelte tilleggsavsetninger</h2><article class="legalArticle" data-lovdata-URL="LTI/forskrift/2000-09-25-979/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Anvendelse av tilleggsavsetninger ved avslutning av kontraktsforhold i løpet av regnskapsåret</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Ved anvendelse av tilleggsavsetninger ved avslutning av kontraktsforhold i løpet av et år skal det tas utgangspunkt i kontraktens andel av tilleggsavsetningene ved utgangen av foregående år.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Hvis det er sannsynlig at selskapet i løpet av året ikke oppnår en avkastning på sine eiendeler som minst svarer til renteforpliktelsene i beregningsgrunnlagene og på premiefond og pensjonsreguleringsfond, skal tildelte tilleggsavsetninger reduseres etter bestemmelsene i §§ 4-1 og 4-2 på grunnlag av sannsynlig resultat ved utgangen av året.</article></article><article class="legalArticle" data-lovdata-URL="LTI/forskrift/2000-09-25-979/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Overføring av tilleggsavsetninger til premiefond i kontrakt om kollektiv rente- og pensjonsforsikring</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Hvis grunnlaget for beregning av en kollektiv rente- og pensjonsforsikringskontrakts andel av tilleggsavsetningene ved årets slutt, jf. § 3-2 første ledd, før tilførsel av årets overskudd, er redusert i forhold til grunnlaget ved utgangen av foregående år, skal en forholdsmessig del av kontraktens andel av tilleggsavsetningene overføres til kontraktens premiefond ved utgangen av året. Reduksjon i grunnlaget som skyldes overføring av premiefondsmidler til bank skal ikke hensyntas.</article></article><article class="legalArticle" data-lovdata-URL="LTI/forskrift/2000-09-25-979/§5-3" data-name="§5-3" data-partID="§5-3" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Anvendelse av tilleggsavsetninger ved endring av beregningsgrunnlag</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Reduseres den rente som benyttes i beregningsgrunnlaget for en forsikringskontrakt slik at premiereserven må styrkes for uendrede forsikringsytelser, anvendes kontraktens andel av tilleggsavsetningene til hel eller delvis dekning av økningen. Tilsvarende gjelder for det tilfelle at premiereserven må styrkes ved hel eller delvis avvikling av tidligere gitte premierabatter eller ved ekstra avsetning til administrasjonsreserve.</article></article><article class="legalArticle" data-lovdata-URL="LTI/forskrift/2000-09-25-979/§5-4" data-name="§5-4" data-partID="§5-4" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Anvendelse av tilleggsavsetninger i individuelle forsikringer ved inntruffet forsikringstilfelle</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">For individuelle kapitalforsikringer skal kontraktens andel av tilleggsavsetningene utbetales ved opphør som skyldes inntruffet forsikringstilfelle (død, uførhet eller oppnådd utløpstidspunkt).</article><article class="legalP" data-absoluteaddress="/kapittel/5/paragraf/4/ledd/2/" id="kapittel-5-paragraf-4-ledd-2">For løpende individuelle rente- og pensjonsforsikringer skal kontraktens andel av tilleggsavsetningene fortløpende benyttes til forhøyelse av pensjonsytelsene med endelig virkning. Hvert år frigjøres ikke mere av kontraktens andel av selskapets tilleggsavsetninger enn at, når det frigjorte beløp anvendes som engangspremie, pensjonsytelsene årlig kan forhøyes med et beløp som er minst like stort som foregående år. Det frigjorte beløp kan ikke være mindre enn den forholdsmessige andel av selskapets tilleggsavsetninger som svarer til reduksjonen i kontraktens premiereserve. Første forhøyelse foretas innen ett år etter at pensjonen er begynt å løpe. Ved denne beregningsregel legges det til grunn at tilleggsavsetningene ikke tilføres nye midler eller anvendes til oppfylling av selskapets rentegaranti i løpet av utbetalingsperioden. For opphørende løpende pensjon utbetales eventuelle gjenstående tilleggsavsetninger sammen med siste pensjonsutbetaling. Dersom kontrakten opphører som følge av dødsfall utbetales ingen andel av tilleggsavsetningene. For pensjonsspareavtaler (kapitaliseringsprodukter) skal som følge av dødsfall likevel tilleggsavsetningene utbetales til dødsboet.</article><article class="legalP" data-absoluteaddress="/kapittel/5/paragraf/4/ledd/3/" id="kapittel-5-paragraf-4-ledd-3">For individuelle livrenteforsikringer med tilleggsforsikring som sikrer tilbakebetaling av de innbetalte premier (med fradrag av de pensjonsbeløp som eventuelt er utbetalt) hvis forsikrede dør i forsikringstiden, skal det ikke foretas noen utbetalinger av kontraktens andel av tilleggsavsetningene ved dødsfall i forsikringstiden.</article></article><article class="legalArticle" data-lovdata-URL="LTI/forskrift/2000-09-25-979/§5-5" data-name="§5-5" data-partID="§5-5" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Utbetaling av tilleggsavsetninger ved gjenkjøp av individuell forsikringskontrakt</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">For individuelle kapitalforsikringer skal kontraktens andel av tilleggsavsetningene utbetales sammen med gjenkjøpsverdien. Ved delvis gjenkjøp og ved uttak fra kontobaserte forsikringsordninger skal det ikke utbetales noen andel av tilleggsavsetningene.</article><article class="legalP" data-absoluteaddress="/kapittel/5/paragraf/5/ledd/2/" id="kapittel-5-paragraf-5-ledd-2">For individuelle livrenter som gjenkjøpes, skal kontraktens andel av tilleggsavsetningene utbetales sammen med gjenkjøpsverdien. Ved delvis gjenkjøp (herunder gjenkjøp av individuelle livrenter med garanti eller med rett til tilbakebetaling, hvor overskytende avbruddsverdi anvendes til fripolise for en tilsvarende forsikring uten rett til utbetaling ved død) og ved uttak fra kontobaserte forsikringsordninger, skal det ikke utbetales noen andel av tilleggsavsetningene.</article><article class="legalP" data-absoluteaddress="/kapittel/5/paragraf/5/ledd/3/" id="kapittel-5-paragraf-5-ledd-3">Hvis en forsikringskontrakt er gjenkjøpt og den gjenopptas i henhold til bestemmelsene i forsikringsvilkårene, skal utbetalt andel av tilleggsavsetningene og kursreserver innbetales til selskapet og tilordnes kontrakten som tilleggsavsetninger.</article></article><article class="legalArticle" data-lovdata-URL="LTI/forskrift/2000-09-25-979/§5-6" data-name="§5-6" data-partID="§5-6" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Fordeling av tilleggsavsetninger ved opphør, deling eller delvis avvikling av kontrakt om kollektiv rente- og pensjonsforsikring</span></h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Ved opphør av kontrakt om kollektiv rente- og pensjonsforsikring skal kontraktens andel av selskapets tilleggsavsetninger fordeles mellom alle medlemmer av foretakets pensjonsordning, herunder også eventuelle pensjonister. Fordelingen foretas i forhold til medlemmenes samlede premiereserve før fordeling av premiefondet. Tilleggsavsetningene skal tildeles de nye forsikringskontraktene som opprettes etter opphøret.</article><article class="legalP" data-absoluteaddress="/kapittel/5/paragraf/6/ledd/2/" id="kapittel-5-paragraf-6-ledd-2">Ved deling av foretaket eller ved delvis avvikling av virksomhet i foretaket som medfører at premiefondet skal fordeles mellom de berørte grupper etter reglene i lov av 24. mars 2000 nr. 16 om foretakspensjon kapittel 14, skal også kontraktens andel av selskapets tilleggsavsetninger fordeles mellom de berørte grupper. Fordelingen skal foretas i forhold til den enkelte gruppes andel av kontraktens samlede premiereserve før fordeling av premiefondet. De nye forsikringskontraktene som opprettes etter deling eller delvis avvikling av kontrakten, skal tildeles sin andel av tilleggsavsetningene.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/2000-09-25-979/KAPITTEL_6" data-partID="k6"><h2>Kapittel 6. Ikrafttredelse</h2><article class="legalArticle" data-lovdata-URL="LTI/forskrift/2000-09-25-979/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Forskriften trer i kraft straks.</article></article></section></main></body></html>