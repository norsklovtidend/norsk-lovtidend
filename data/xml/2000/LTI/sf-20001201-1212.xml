<!DOCTYPE html><html lang="no"><head><title>Forskrift til lov av 24. mars 2000 nr. 16 om foretakspensjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:37</dd><dt class="legacyID">Datokode</dt><dd class="legacyID">FOR-2000-12-01-1212</dd><dt class="dokid">DokumentID</dt><dd class="dokid">LTI/forskrift/2000-12-01-1212</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 27</dd><dt class="dateInForce">I kraft fra</dt><dd class="dateInForce">2001-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/2000-03-24-16/§4-1</li><li>lov/2000-03-24-16/§4-15</li><li>lov/2000-03-24-16/§16-2</li></ul></dd><dt class="dateOfPublication">Kunngjort</dt><dd class="dateOfPublication">2000-12-22</dd><dt class="titleShort">Korttittel</dt><dd class="titleShort">Forskrift til foretakspensjonsloven</dd><dt class="title">Tittel</dt><dd class="title">Forskrift til lov av 24. mars 2000 nr. 16 om foretakspensjon.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 1. desember 2000 med hjemmel i lov av 24. mars 2000 nr. 16 om foretakspensjon § 4-1 annet ledd, § 4-15 tredje ledd og § 16-2 tjuefemte ledd.</dd><dt class="refid">RefID</dt><dd class="refid">forskrift/2000-12-01-1212</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov av 24. mars 2000 nr. 16 om foretakspensjon.<ul class="tocSubUl"><li>Kapittel 1. Utfyllende bestemmelser om pensjonsalder med hjemmel i lov om foretakspensjon § 4-1 annet ledd<ul class="tocSubUl"><li>§ 1-1. Særlige pensjonsaldre</li></ul></li><li>Kapittel 2. Utfyllende bestemmelser om sammenslåing av fripoliser med hjemmel i lov om foretakspensjon § 4-15 tredje ledd<ul class="tocSubUl"><li>§ 2-1. Generelt om sammenslåing av fripoliser</li><li>§ 2-2. Krav til rettigheter etter ny fripolise</li></ul></li><li>Kapittel 3. Utfyllende bestemmelser om overgangsregler med hjemmel i lov om foretakspensjon § 16-2 tjuefemte ledd<ul class="tocSubUl"><li>§ 3-1. Særaldersgrenser</li><li>§ 3-2. Førtidspensjonerte medlemmer</li><li>§ 3-3. Pensjonsordning som er lukket i medhold av 1968-reglene</li><li>§ 3-4. Gjennomføring av avvikling av suppleringsfond og andre selvstendige pensjonsfond</li><li>§ 3-5. Videreføring av tidligere dispensasjoner etter 1968-reglene</li><li>§ 3-6. Videreføring av overgangsregler til 1968-reglene</li><li>§ 3-7. Videreføring av forskrift til 1968-reglene</li></ul></li><li>Kapittel 4. Ikrafttredelse<ul class="tocSubUl"><li>§ 4-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-12-01-1212" id="dokument"><h1>Forskrift til lov av 24. mars 2000 nr. 16 om foretakspensjon.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-12-01-1212/KAPITTEL_1" data-partID="k1"><h2>Kapittel 1. Utfyllende bestemmelser om pensjonsalder med hjemmel i lov om foretakspensjon § 4-1 annet ledd</h2><article class="legalArticle" data-lovdata-URL="LTI/forskrift/2000-12-01-1212/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Særlige pensjonsaldre</span></h3><article class="numberedLegalP" data-numerator="1" data-absoluteaddress="/kapittel/1/paragraf/1/nummer/1/" id="kapittel-1-paragraf-1-nummer-1">(1) Lavere pensjonsalder enn 67 år gjelder for følgende yrker:<table><tbody><tr><td data-text-align="left" data-vertical-align="top">Pensjonsalder 55 år:</td><td data-text-align="left" data-vertical-align="top">Flypiloter</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Dykkere</td></tr><tr><td data-text-align="left" data-vertical-align="top">Pensjonsalder 60 år:</td><td data-text-align="left" data-vertical-align="top">Flybesetningsmedlemmer unntatt piloter</td></tr><tr><td data-text-align="left" data-vertical-align="top">Pensjonsalder 62 år:</td><td data-text-align="left" data-vertical-align="top">Yrkessjåfører</td></tr><tr><td data-text-align="left" data-vertical-align="top">Pensjonsalder 65 år:</td><td data-text-align="left" data-vertical-align="top">Sykepleiere</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Bergverksarbeidere under dagen</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Kranførere</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Førere av gravemaskiner og bulldoserkjørere</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Yrkesakkvisitører i forsikring</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Reisende (selgere)</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Reingjetere</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Ansatte på faste oljeinstallasjoner til havs</td></tr><tr><td data-text-align="left" data-vertical-align="top" /><td data-text-align="left" data-vertical-align="top">Sjåførlærere</td></tr></tbody></table></article><article class="numberedLegalP" data-numerator="2" data-absoluteaddress="/kapittel/1/paragraf/1/nummer/2/" id="kapittel-1-paragraf-1-nummer-2">(2) For andre yrker kan Finansdepartementet i henhold til lovens § 4-1 annet ledd fastsette lavere pensjonsalder i særlige tilfelle når lovens vilkår er oppfylt.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-12-01-1212/KAPITTEL_2" data-partID="k2"><h2>Kapittel 2. Utfyllende bestemmelser om sammenslåing av fripoliser med hjemmel i lov om foretakspensjon § 4-15 tredje ledd</h2><article class="legalArticle" data-lovdata-URL="LTI/forskrift/2000-12-01-1212/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Generelt om sammenslåing av fripoliser</span></h3><article class="numberedLegalP" data-numerator="1" data-absoluteaddress="/kapittel/2/paragraf/1/nummer/1/" id="kapittel-2-paragraf-1-nummer-1">(1) Rettigheter etter fripoliser kan slås sammen ved at premiereserven for de respektive pensjonsytelser (alderspensjon, uførepensjon, barnepensjon, ektefellepensjon og samboerpensjon) slås sammen.</article></article><article class="legalArticle" data-lovdata-URL="LTI/forskrift/2000-12-01-1212/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Krav til rettigheter etter ny fripolise</span></h3><article class="numberedLegalP" data-numerator="1" data-absoluteaddress="/kapittel/2/paragraf/2/nummer/1/" id="kapittel-2-paragraf-2-nummer-1">(1) Ved sammenslåing av alderspensjon med forskjellig pensjonsalder, kan pensjonsalderen etter sammenslåingen ikke settes lavere enn det som gjelder for den fripolise som har høyest pensjonsalder, likevel slik at pensjonsalderen kan settes til 67 år for det tilfelle at pensjonsalderen er høyere enn 67 år. Ved sammenslåing av alderspensjon med forskjellig opphørstidspunkt kan opphørstidspunktet ikke settes tidligere enn det som gjelder for den fripolise som har det seneste opphørstidspunkt.</article><article class="numberedLegalP" data-numerator="2" data-absoluteaddress="/kapittel/2/paragraf/2/nummer/2/" id="kapittel-2-paragraf-2-nummer-2">(2) Ved sammenslåing av uførepensjon hvor det er lagt til grunn forskjellig karensperiode, skal beregningsteknisk karensperiode være 12 måneder.</article><article class="numberedLegalP" data-numerator="3" data-absoluteaddress="/kapittel/2/paragraf/2/nummer/3/" id="kapittel-2-paragraf-2-nummer-3">(3) Ved sammenslåing av barnepensjon med forskjellig opphørstidspunkt, skal det seneste opphørstidspunktet benyttes.</article><article class="numberedLegalP" data-numerator="4" data-absoluteaddress="/kapittel/2/paragraf/2/nummer/4/" id="kapittel-2-paragraf-2-nummer-4">(4) Ved sammenslåing av ektefellepensjon med forskjellig opphørstidspunkt, skal det seneste opphørstidspunkt benyttes.</article><article class="numberedLegalP" data-numerator="5" data-absoluteaddress="/kapittel/2/paragraf/2/nummer/5/" id="kapittel-2-paragraf-2-nummer-5">(5) Ved sammenslåing av samboerpensjon gjelder fjerde ledd tilsvarende. Ektefellepensjon og samboerpensjon kan ikke slås sammen.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-12-01-1212/KAPITTEL_3" data-partID="k3"><h2>Kapittel 3. Utfyllende bestemmelser om overgangsregler med hjemmel i lov om foretakspensjon § 16-2 tjuefemte ledd</h2><article class="legalArticle" data-lovdata-URL="LTI/forskrift/2000-12-01-1212/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Særaldersgrenser</span></h3><article class="numberedLegalP" data-numerator="1" data-absoluteaddress="/kapittel/3/paragraf/1/nummer/1/" id="kapittel-3-paragraf-1-nummer-1">(1) Lavere pensjonsalder enn 67 år som tidligere er godkjent av Sosial- og helsedepartementet i medhold av § 5 punkt 3 i forskrift av 28. juni 1968 nr. 3 om private tjenestepensjonsordninger (1968-forskriften), kan inntil videre videreføres ved lovens ikrafttreden.</article><article class="numberedLegalP" data-numerator="2" data-absoluteaddress="/kapittel/3/paragraf/1/nummer/2/" id="kapittel-3-paragraf-1-nummer-2">(2) I de tilfeller det før 1. januar 2001 er gitt adgang til å fastsette samme pensjonsalder i privat tjenestepensjonsordning for forsikret som kommer inn under en lovfestet tjenestepensjonsordning med lavere pensjonsalder enn 67 år, kan den fastsatte pensjonsalderen videreføres i foretakspensjonsordningen.</article></article><article class="legalArticle" data-lovdata-URL="LTI/forskrift/2000-12-01-1212/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Førtidspensjonerte medlemmer</span></h3><article class="numberedLegalP" data-numerator="1" data-absoluteaddress="/kapittel/3/paragraf/2/nummer/1/" id="kapittel-3-paragraf-2-nummer-1">(1) Medlem som er blitt førtidspensjonert før 1. januar 2001, og som i henhold til § 4 nr. 3 i 1968-forskriften er blitt stående i pensjonsordningen, beholder sitt medlemskap i pensjonsordningen. Pensjonsgrunnlaget kan ikke overstige grunnlaget per 31. desember 2000. Pensjonsgrunnlaget kan reguleres årlig, begrenset oppad med veksten i folketrygdens grunnbeløp.</article><article class="numberedLegalP" data-numerator="2" data-absoluteaddress="/kapittel/3/paragraf/2/nummer/2/" id="kapittel-3-paragraf-2-nummer-2">(2) Medlem som blir førtidspensjonert i perioden mellom 1. januar 2001 og tidspunktet for endringen av pensjonsordningens regelverk i henhold til foretakspensjonsloven § 16-2 tredje ledd b, skal meldes ut av ordningen på tidspunktet for endringen av pensjonsordningens regelverk.</article></article><article class="legalArticle" data-lovdata-URL="LTI/forskrift/2000-12-01-1212/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Pensjonsordning som er lukket i medhold av 1968-reglene</span></h3><article class="numberedLegalP" data-numerator="1" data-absoluteaddress="/kapittel/3/paragraf/3/nummer/1/" id="kapittel-3-paragraf-3-nummer-1">(1) Pensjonsordning som er lukket ved godkjennelse i medhold av § 6 nr. 3 i 1968-forskriften, kan videreføres som lukket pensjonsordning. Ordningen må på alle øvrige områder tilpasses reglene i lov om foretakspensjon innen 1. januar 2003.</article><article class="numberedLegalP" data-numerator="2" data-absoluteaddress="/kapittel/3/paragraf/3/nummer/2/" id="kapittel-3-paragraf-3-nummer-2">(2) Pensjonsordning som er lukket i medhold av § 16 nr. 4 i 1968-forskriften kan videreføres som lukket pensjonsordning. Forskriftens § 16 nr. 4 skal fortsatt gjelde når ikke annet er bestemt ved dispensasjon fra Sosial- og helsedepartementet.</article></article><article class="legalArticle" data-lovdata-URL="LTI/forskrift/2000-12-01-1212/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Gjennomføring av avvikling av suppleringsfond og andre selvstendige pensjonsfond</span></h3><article class="numberedLegalP" data-numerator="1" data-absoluteaddress="/kapittel/3/paragraf/4/nummer/1/" id="kapittel-3-paragraf-4-nummer-1">(1) Ved avvikling av pensjonsfond som omfattes av § 9 og § 16 punkt 7 i 1968-forskriften, jf. overgangsreglene til skatteloven § 6-46, skal foretaket i samråd med fondets styre sørge for at det foretas beregninger av de ytelser som skal utbetales under foretakspensjonsordningen til de pensjonsberettigede i fondet i samsvar med bestemmelsene i § 9 og § 16 punkt 7 i forskriften. Foretaket skal sørge for at det inntas bestemmelser i regelverket for foretakspensjonsordningen som sikrer rettighetene til de pensjonsberettigede i fondet.</article><article class="numberedLegalP" data-numerator="2" data-absoluteaddress="/kapittel/3/paragraf/4/nummer/2/" id="kapittel-3-paragraf-4-nummer-2">(2) Ytelsene til de pensjonsberettigede i pensjonsfondet kan ikke i noe tilfelle overstige de maksimale ytelser etter lovens § 5-7 første ledd.</article><article class="numberedLegalP" data-numerator="3" data-absoluteaddress="/kapittel/3/paragraf/4/nummer/3/" id="kapittel-3-paragraf-4-nummer-3">(3) Første ledd gjelder ikke for de pensjonsfond hvor Kredittilsynet i medhold av § 16 punkt 7 første ledd fjerde punktum i 1968-forskriften har gitt samtykke til annen bruk av fondet.</article></article><article class="legalArticle" data-lovdata-URL="LTI/forskrift/2000-12-01-1212/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Videreføring av tidligere dispensasjoner etter 1968-reglene</span></h3><article class="numberedLegalP" data-numerator="1" data-absoluteaddress="/kapittel/3/paragraf/5/nummer/1/" id="kapittel-3-paragraf-5-nummer-1">(1) Dispensasjoner som tidligere er gitt i medhold av § 15 i 1968-reglene skal gjelde inntil videre.</article></article><article class="legalArticle" data-lovdata-URL="LTI/forskrift/2000-12-01-1212/§3-6" data-name="§3-6" data-partID="§3-6" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>. <span class="legalArticleTitle">Videreføring av overgangsregler til 1968-reglene</span></h3><article class="numberedLegalP" data-numerator="1" data-absoluteaddress="/kapittel/3/paragraf/6/nummer/1/" id="kapittel-3-paragraf-6-nummer-1">(1) Bestemmelsene om pensjonsalder i lov om foretakspensjon § 4-1 kommer ikke til anvendelse for arbeidstakere som ved ikrafttredelsen av 1968-forskriften gikk inn under pensjonsordning som nevnt i forskriftens § 1 første ledd bokstav a med lavere pensjonsalder enn bestemt i eller i medhold av § 5 punkt 2, jf. § 5 punkt 3, når arbeidstakeren fortsatt er medlem av samme pensjonsordning.</article><article class="numberedLegalP" data-numerator="2" data-absoluteaddress="/kapittel/3/paragraf/6/nummer/2/" id="kapittel-3-paragraf-6-nummer-2">(2) Arbeidstakere som var medlem av en pensjonsordning som nevnt i § 1 første ledd bokstav a i 1968-forskriften per 10. februar 1984, og som er medlem av samme pensjonsordning, kan fortsatt sikres etterlattepensjon etter den pensjonsplan som gjaldt på dette tidspunkt. Dette gjelder selv om bestemmelsene i kapittel 7 i lov om foretakspensjon, jf. 1968-forskriften § 5 punkt 4, ikke er gjennomført i pensjonsordningen.</article><article class="numberedLegalP" data-numerator="3" data-absoluteaddress="/kapittel/3/paragraf/6/nummer/3/" id="kapittel-3-paragraf-6-nummer-3">(3) Arbeidstakere som var opptatt i pensjonsordning ved ikrafttredelse av 1968-reglene, og som var sikret utbetaling av engangsstønad ved dødsfall i samsvar med tidligere gjeldende bestemmelser kan fortsatt sikres engangsstønad ved dødsfall i samsvar med forskriftens § 16 punkt 5.</article></article><article class="legalArticle" data-lovdata-URL="LTI/forskrift/2000-12-01-1212/§3-7" data-name="§3-7" data-partID="§3-7" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>. <span class="legalArticleTitle">Videreføring av forskrift til 1968-reglene</span></h3><article class="numberedLegalP" data-numerator="1" data-absoluteaddress="/kapittel/3/paragraf/7/nummer/1/" id="kapittel-3-paragraf-7-nummer-1">(1) Forskrift av 6. juni 1990 nr. 440 om ikke samordning med krigspensjon for private tjenestepensjonsordninger gitt i medhold av 1968-forskriften første ledd bokstav k § 15 første ledd skal fortsatt gjelde.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/2000-12-01-1212/KAPITTEL_4" data-partID="k4"><h2>Kapittel 4. Ikrafttredelse</h2><article class="legalArticle" data-lovdata-URL="LTI/forskrift/2000-12-01-1212/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Ikrafttredelse</span></h3><article class="numberedLegalP" data-numerator="1" data-absoluteaddress="/kapittel/4/paragraf/1/nummer/1/" id="kapittel-4-paragraf-1-nummer-1">(1) Forskriften trer i kraft 1. januar 2001.</article></article></section></main></body></html>