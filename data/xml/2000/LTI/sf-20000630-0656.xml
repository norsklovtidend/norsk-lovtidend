<!DOCTYPE html><html lang="no"><head><title>Forskrift om forvaltning av bjørn, jerv, ulv og gaupe.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:22</dd><dt class="legacyID">Datokode</dt><dd class="legacyID">FOR-2000-06-30-656</dd><dt class="dokid">DokumentID</dt><dd class="dokid">LTI/forskrift/2000-06-30-656</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 14</dd><dt class="dateInForce">I kraft fra</dt><dd class="dateInForce">2000-06-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-07-09-594</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§9</li><li>lov/1981-05-29-38/§12</li><li>lov/1981-05-29-38/§26</li><li>lov/1981-05-29-38/§35</li><li>lov/1981-05-29-38/§19</li><li>lov/1981-05-29-38/§48</li><li>lov/1981-05-29-38/§50</li></ul></dd><dt class="dateOfPublication">Kunngjort</dt><dd class="dateOfPublication">2000-07-14</dd><dt class="titleShort">Korttittel</dt><dd class="titleShort">Forskrift om forvaltning av bjørn, jerv m.m.</dd><dt class="title">Tittel</dt><dd class="title">Forskrift om forvaltning av bjørn, jerv, ulv og gaupe.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 30. juni 2000 med hjemmel i lov av 29. mai 1981 nr. 38 om viltet § 9, § 12, § 26 nr. 3, 4 og 6, § 35, jf. § 19, § 48 og § 50. Fremmet av Miljøverndepartementet.</dd><dt class="refid">RefID</dt><dd class="refid">forskrift/2000-06-30-656</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning av bjørn, jerv, ulv og gaupe.<ul class="tocSubUl"><li>§ 1. Formål</li><li>§ 2. Generelle vilkår for felling</li><li>§ 3. Felling for å forhindre skade på bufe og tamrein</li><li>§ 4. Kvotejakt på gaupe</li><li>§ 5. Kvotefri jakt på gaupe</li><li>§ 6. Ettersøk av såret rovvilt</li><li>§ 7. Klageadgang</li><li>§ 8. Straff</li><li>§ 9. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-30-656" id="dokument"><h1>Forskrift om forvaltning av bjørn, jerv, ulv og gaupe.</h1><article class="legalArticle" data-lovdata-URL="LTI/forskrift/2000-06-30-656/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne forskrift er å sikre overlevelsen av bestander av bjørn, jerv, ulv og gaupe på lang sikt. Innenfor denne ramme skal det arbeides for at de skader disse rovviltartene volder for bufe- og tamreinnæring blir minst mulig. Forvaltningen skal være differensiert slik at hensynet til vern av rovviltbestandene og hensynet til beitebruk vektlegges forskjellig i ulike områder og for de ulike rovviltarter.</article></article><article class="legalArticle" data-lovdata-URL="LTI/forskrift/2000-06-30-656/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle vilkår for felling</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tillatelse til felling av bjørn, jerv, ulv og gaupe etter bestemmelsene i §§ 3 – 5 kan bare gis dersom fellingen ikke vil være skadelig for bestandens overlevelse.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tillatelse til felling av bjørn, jerv og ulv etter bestemmelsene i § 3 kan bare gis dersom det ikke er noen annen tilfredsstillende løsning vurdert i henhold til prinsippet om differensiert forvaltning, jf. § 1.</article></article><article class="legalArticle" data-lovdata-URL="LTI/forskrift/2000-06-30-656/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Felling for å forhindre skade på bufe og tamrein</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å forhindre at bjørn, jerv, ulv eller gaupe gjør skade på bufe eller tamrein, kan direktoratet treffe vedtak om felling av eget tiltak eller etter søknad. Fylkesmannen kan på samme vilkår treffe vedtak om felling av gaupe.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Avgjørelsen skal bygge på en helhetsvurdering av skadenes betydning i forhold til behovet for vern av rovviltet, sett i henhold til prinsippet om differensiert forvaltning, jf. § 1. Ved utøvelsen av dette skjønnet skal det særlig tas hensyn til:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">størrelse og sammensetning av vedkommende rovviltbestand</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">områdets betydning som beitemark</article></article></li><li data-li-identifier="c." data-name="c."><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c.</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">skadenes omfang og utvikling</article></article></li><li data-li-identifier="d." data-name="d."><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d.</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">potensialet for framtidige skader.</article></article></li></ul><p class="leddfortsettelse">I tillegg, og særlig innenfor nærmere fastsatte kjerneområder eller særskilte forvaltningssoner for rovvilt, skal det legges vekt på om det i stedet kan gjennomføres forebyggende tiltak for å begrense skadene.</p></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det kan treffes vedtak om følgende former for felling:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/3/punkt/1/" id="paragraf-3-ledd-3-punkt-1"><span class="data-originalId">1.</span><span class="miscHeadline"><i>Felling av enkelte individer knyttet til bestemte situasjoner.</i></span><article class="legalP" data-absoluteaddress="/paragraf/3/ledd/3/punkt/1/ledd/1/" id="paragraf-3-ledd-3-punkt-1-ledd-1">Felling skal være rettet mot mest mulig bestemte individer. Vedtak om felling skal være begrenset til et bestemt område, tidsrom og antall dyr. Det kan knyttes nærmere vilkår til fellingstillatelsen, herunder at bestemte typer dyr skal være unntatt, at felling foretas av nærmere bestemte personer, om godkjente metoder for felling, utbetaling av fellingsvederlag og/eller dekning av utgifter i forbindelse med fellingen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/3/punkt/2/" id="paragraf-3-ledd-3-punkt-2"><span class="data-originalId">2.</span><span class="miscHeadline"><i>Lisensjakt i henhold til en fastsatt kvote for å begrense veksten og/eller utbredelsen av en bestand.</i></span><article class="legalP" data-absoluteaddress="/paragraf/3/ledd/3/punkt/2/ledd/1/" id="paragraf-3-ledd-3-punkt-2-ledd-1">Direktoratet kan av eget tiltak åpne for lisensjakt og fastsette lisensjaktperiodens lengde ved forskrift. Direktoratet treffer videre vedtak om avgrensning av lisensjaktområdet, antall dyr som kan felles, eventuell fordeling på kjønn og alder og om bestemte typer dyr skal være unntatt, samt nærmere vilkår for gjennomføring, eventuelt stans, av lisensjakten.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/3/punkt/3/" id="paragraf-3-ledd-3-punkt-3"><span class="data-originalId">3.</span><span class="miscHeadline"><i>Uttak av årsunger og eventuelt også mordyr fra ynglehi.</i></span><article class="legalP" data-absoluteaddress="/paragraf/3/ledd/3/punkt/3/ledd/1/" id="paragraf-3-ledd-3-punkt-3-ledd-1">Hiuttak skal være rettet mot bestemte individer. Vedtaket skal være begrenset til et visst område, tidsrom og antall dyr. Slikt uttak kan bare gjennomføres i regi av offentlig myndighet slik direktoratet bestemmer.</article></article></li></ul></article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Direktoratet kan delegere sin myndighet etter første ledd forsåvidt gjelder tredje ledd nr. 1 til fylkesmannen, kommunen eller særskilt viltorgan opprettet i medhold av viltloven § 4. Tilsvarende kan direktoratet delegere sin myndighet etter tredje ledd nr. 2, 2. punktum til fylkesmannen eller særskilt viltorgan opprettet i medhold av viltloven § 4. Fylkesmannen kan delegere sin myndighet etter første ledd, 2. punktum forsåvidt gjelder tredje ledd nr. 1 til kommunen eller særskilt viltorgan opprettet i medhold av viltloven § 4.</article></article><article class="legalArticle" data-lovdata-URL="LTI/forskrift/2000-06-30-656/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kvotejakt på gaupe</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dersom bestandsforholdene tilsier det, kan fylkesmannen fastsette kvoter for felling av gaupe innenfor nærmere avgrensede områder. Ved kvotefastsettelsen skal det angis antall dyr som kan felles. Det kan også gis bestemmelser om fordeling av kvoten på kjønn og alder og at bestemte typer dyr skal være unntatt.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fylkesmannen kan ut fra en bestandsmessig vurdering til enhver tid stanse kvotejakten eller redusere fastsatt kvote.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fastsatt kvote og avgrensning av jaktområdet skal kunngjøres offentlig på den måte som er vanlig i vedkommende distrikt. Felling av gaupe etter denne bestemmelsen skal straks meldes til fylkesmannen på slik måte fylkesmannen bestemmer.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Direktoratet kan overlate fylkesmannens myndighet etter første ledd til særskilt opprettet viltorgan i medhold av viltloven § 4.</article></article><article class="legalArticle" data-lovdata-URL="LTI/forskrift/2000-06-30-656/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kvotefri jakt på gaupe</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Innenfor fastsatt jakttid er det tillatt å utøve jakt på gaupe uten kvotebegrensninger i følgende områder:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Hele Vest-Agder, Rogaland, Hordaland og Sogn og Fjordane fylker.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Deler av Møre og Romsdal, Nordland, Troms og Finnmark fylker med en nærmere avgrensning fastsatt av vedkommende fylkesmann.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Felling av gaupe i områder med kvotefri jakt, skal straks meldes til fylkesmannen med angivelse av fellingstidspunkt og fellingssted.</article></article><article class="legalArticle" data-lovdata-URL="LTI/forskrift/2000-06-30-656/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ettersøk av såret rovvilt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som sårer bjørn, jerv, ulv eller gaupe under forsøk på avliving i medhold av bestemmelsene i §§ 3 – 5 plikter å gjøre det en kan for å få avlivet dyret snarest mulig. Vedkommende plikter å forvisse seg om påskutt dyr er truffet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Det skal ikke gjøres forsøk på felling av nye dyr mens ettersøket pågår. Dersom pliktig ettersøk første dag er uten resultat, skal jeger eller jaktleder uten opphold underrette fylkesmannen, kommunen og nærmeste politimyndighet. Fylkesmannen avgjør hvordan det videre ettersøk skal ledes. De som har deltatt i forsøket på felling da dyret ble påskutt skal uten godtgjørelse bistå forvaltningsmyndighet eller politimyndighet i det videre ettersøk.</article></article><article class="legalArticle" data-lovdata-URL="LTI/forskrift/2000-06-30-656/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Vedtak om felling i medhold av § 3 og vedtak i medhold av § 4 fattet av særskilt viltorgan som nevnt i § 4 fjerde ledd kan påklages etter reglene i forvaltningsloven. Vedtak om åpning av lisensjakt i henhold til § 3 tredje ledd, nr. 2, 1. punktum, kan ikke påklages.</article></article><article class="legalArticle" data-lovdata-URL="LTI/forskrift/2000-06-30-656/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse av bestemmelsene i denne forskrift er straffbart, jf. viltloven § 56.</article></article><article class="legalArticle" data-lovdata-URL="LTI/forskrift/2000-06-30-656/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft straks. Samtidig oppheves forskrift 9. juli 1993 nr. 594 om forvaltning av bjørn, jerv, ulv og gaupe.</article></article></main></body></html>