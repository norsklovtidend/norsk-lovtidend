<!DOCTYPE html><html lang="no"><head><title>Forskrift om polyklorerte bifenyler (PCB).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:10</dd><dt class="legacyID">Datokode</dt><dd class="legacyID">FOR-2000-04-17-413</dd><dt class="dokid">DokumentID</dt><dd class="dokid">LTI/forskrift/2000-04-17-413</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 11</dd><dt class="dateInForce">I kraft fra</dt><dd class="dateInForce">2000-07-09</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-11-16-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>forskrift/1977-08-05-2</li></ul></dd><dt class="dateOfPublication">Kunngjort</dt><dd class="dateOfPublication">2000-06-09</dd><dt class="titleShort">Korttittel</dt><dd class="titleShort">Forskrift om polyklorerte bifenyler (PCB)</dd><dt class="title">Tittel</dt><dd class="title">Forskrift om polyklorerte bifenyler (PCB).</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 17. april 2000 med hjemmel i lov av 11. juni 1976 nr. 79 om kontroll med produkter og forbrukertjenester (produktkontrolloven) § 4, jf. kgl.res. av 5. august 1977 nr. 2, jf. EØS-avtalens vedlegg II, avsnitt XV og Rdir. 1996/59/EF.</dd><dt class="refid">RefID</dt><dd class="refid">forskrift/2000-04-17-413</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om polyklorerte bifenyler (PCB).<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Forbud</li><li>§ 4. Særskilt forbud mot enkelte PCB-holdige produkter</li><li>§ 5. Merking</li><li>§ 6. Sikring</li><li>§ 7. Unntak</li><li>§ 8. Tilsyn og opplysningsplikt</li><li>§ 9. Klage</li><li>§ 10. Tvangsmulkt</li><li>§ 11. Straff</li><li>§ 12. Ikrafttreden</li><li>Vedlegg 1. Orientering om forpliktelser som gjelder for håndtering av kassert PCB og kasserte PCB-holdige produkter.</li></ul></li></ul></dd></dl></header><main class="documentBody" data-lovdata-URL="LTI/forskrift/2000-04-17-413" id="dokument"><h1>Forskrift om polyklorerte bifenyler (PCB).</h1><article class="legalArticle" data-lovdata-URL="LTI/forskrift/2000-04-17-413/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med forskriften er å hindre spredning av PCB i miljøet.</article></article><article class="legalArticle" data-lovdata-URL="LTI/forskrift/2000-04-17-413/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med PCB forstås alle typer polyklorerte bifenyler. Med PCB-holdig produkt forstås ethvert produkt eller materiale som inneholder PCB.</article></article><article class="legalArticle" data-lovdata-URL="LTI/forskrift/2000-04-17-413/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det er forbudt å tilvirke, innføre, utføre, omsette, gjenvinne og ta i bruk PCB eller PCB-holdige produkter. Innførsel, omsetning og bruk av små mengder PCB eller PCB-holdige produkter til forsknings- og/eller analysevirksomhet i laboratorier er likevel tillatt.</article></article><article class="legalArticle" data-lovdata-URL="LTI/forskrift/2000-04-17-413/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilt forbud mot enkelte PCB-holdige produkter</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å ha i bruk:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">PCB-holdige transformatorer.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">Større PCB-holdige kondensatorer. Med større PCB-holdige kondensatorer menes kraftkondensatorer som er av en slik størrelse at de kan inneholde mer enn 1 kg PCB eller PCB-holdig materiale.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fra 1. januar 2005 er det forbudt å ha PCB-holdige kondensatorer i lysrørarmaturer i bruk. Som PCB-holdig regnes alle kondensatorer i innendørs lysrørarmaturer produsert i perioden fra og med 1965 til og med 1979 og i innendørs og utendørs damplampearmaturer fra og med 1960 til og med 1979, dersom det ikke kan dokumenteres at de er PCB-frie.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fra 1. januar 2010 er det forbudt å ha PCB-holdige strømgjennomføringer i bruk. En strømgjennomføring er en isolerende hylse med en leder sentralt i hylsen som brukes til å føre strøm ut og inn av transformatorer eller gjennom veggmateriale i kraftstasjoner og lignende anlegg.</article></article><article class="legalArticle" data-lovdata-URL="LTI/forskrift/2000-04-17-413/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Merking</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som har PCB-holdig produkt skal sørge for at produktet er tydelig merket på norsk slik at det klart fremgår at produktet inneholder PCB. Merkingen skal være med sort skrift på sterkt gul bunn. Dersom det PCB-holdige produktet er innpakket, skal også emballasjen merkes. Dersom merking av selve produktet ikke er teknisk mulig, skal tilsvarende opplysninger foreligge på et gult og sort skilt som festes til eller ved produktet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Kravet om merking etter denne bestemmelsen gjelder ikke for kondensatorer i belysningsarmaturer, andre elektriske og elektroniske forbruksartikler og bygningsmaterialer som ikke foreligger i klart avgrensede enheter.</article></article><article class="legalArticle" data-lovdata-URL="LTI/forskrift/2000-04-17-413/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Sikring</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">PCB-holdige produkter skal være sikret mot brann og lekkasje. Elektrisk utstyr skal være sikret mot brann med nødvendige brytere, sikringer eller annet vern for automatisk utkobling ved feil. Utstyr med PCB-holdig hydraulisk olje, isolasjons-, varme- og overføringsolje, eller som inneholder annen PCB-holdig væske, skal ha tette oppsamlingsenheter som rommer utstyrets samlede mengde PCB-holdig væske.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kravet om sikring etter denne bestemmelsen gjelder ikke for kondensatorer i belysningsarmaturer, andre elektriske og elektroniske forbruksartikler og bygningsmaterialer.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Statens forurensningstilsyn kan fastsette nærmere krav til sikringstiltak etter denne bestemmelsen.</article></article><article class="legalArticle" data-lovdata-URL="LTI/forskrift/2000-04-17-413/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens forurensningstilsyn kan i særlige tilfeller gjøre unntak fra forskriften.</article></article><article class="legalArticle" data-lovdata-URL="LTI/forskrift/2000-04-17-413/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn og opplysningsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Statens forurensningstilsyn eller den Miljøverndepartementet bemyndiger fører tilsyn med at bestemmelsene i denne forskriften overholdes.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Tilsynsmyndigheten kan kreve de opplysninger som er nødvendige for gjennomføring av tilsynet etter forskriften, jf. produktkontrolloven § 5.</article></article><article class="legalArticle" data-lovdata-URL="LTI/forskrift/2000-04-17-413/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak truffet av Statens forurensningstilsyn i medhold av denne forskrift kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/2000-04-17-413/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan Statens forurensningstilsyn eller den Miljøverndepartementet bemyndiger ilegge tvangsmulkt etter produktkontrolloven § 13.</article></article><article class="legalArticle" data-lovdata-URL="LTI/forskrift/2000-04-17-413/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Overtredelse av denne forskrift eller vedtak truffet i medhold av forskriften straffes etter produktkontrolloven § 12 .</article></article><article class="legalArticle" data-lovdata-URL="LTI/forskrift/2000-04-17-413/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskriften trer i kraft 1 måned etter kunngjøring i Norsk Lovtidend avdeling I. Samtidig oppheves forskrift om polyklorerte bifenyler (PCB) fastsatt av Miljøverndepartementet 16. november 1979 nr. 5.</article></article><section class="section" data-name="vedlegg1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-04-17-413/KAPITTEL_1" data-partID="k1"><h2>Vedlegg 1. Orientering om forpliktelser som gjelder for håndtering av kassert PCB og kasserte PCB-holdige produkter.</h2><article class="defaultP">1. <i>Innledning</i></article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Produksjon av PCB har vært forbudt siden 1980 slik at PCB i dag i det vesentligste kun foreligger i produkter tatt i bruk før 1980, som elektrisk og elektronisk utstyr og bygningsmaterialer. Kasserte PCB-holdige produkter vil i en rekke tilfeller være spesialavfall i henhold til forskrift om spesialavfall av 19. mai 1994 nr. 362 § 4 (spesialavfallsforskriften). Avfall som ikke omfattes av forskrift om spesialavfall kan håndteres som annet avfall. For kassert elektrisk og elektronisk utstyr gjelder i tillegg særlige regler i henhold til forskrift om kasserte elektriske og elektroniske produkter av 16. mars 1998 nr. 197 (EE-forskriften).</article> <article class="defaultP" margin-top="true">2. <i>PCB-holdig avfall som omfattes av spesialavfallsforskriften</i></article> <article class="defaultP" margin-top="true">2.1 <i>Generelt</i></article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Etter spesialavfallsforskriften § 4 nr. 1 er for det første alt som står med fet skrift i vedlegg 1 til forskriften å anse som spesialavfall. Vedlegg 1 er «Den Europeiske avfallskatalog» (EAK). En rekke typer PCB-holdig avfall er opplistet, jf. nedenfor. For spesialavfall som står i avfallskatalogen er det ingen nedre grenseverdier, slik at avfallstypene i katalogen er spesialavfall såfremt PCB er påvist.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">For det andre er avfall som har farlige egenskaper og overskrider prosentgrenser i forskrift om klassifisering, merking mv. av farlige kjemikalier av 21. august 1997 nr. 996 (klassifiseringsforskriften) og forskrift om liste over farlige stoffer av 23. desember 1997 nr. 1495 (stofflisten) spesialavfall, jf. spesialavfallsforskriften § 4 nr. 2. Grensen er 50 ppm (0,005 vektprosent) PCB for at avfallet skal regnes som spesialavfall. Eventuelt PCB-innhold kan dokumenteres ved analyse. Denne grensen gjelder bare direkte for stoffer eller stoffblandinger som inneholder PCB.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">For det tredje kan PCB-holdige faste bearbeidede produkter som inneholder PCB være å anse som spesialavfall. Dersom den PCB-holdige komponenten i produktet kan sorteres ut gjelder grensen for 50 ppm PCB for den enkelte komponenten. For produkter der den PCB-holdige komponenten ikke kan sorteres ut vil hele produktet kunne være spesialavfall. Det må i henhold til kommentarene til spesialavfallsforskriften legges vekt på mengden PCB, dens tilgjengelighet for omgivelsene og hvor lett den delen av produktet som inneholder den PCB-holdige komponenten kan fjernes. Ut fra den høye farlighetsgraden til PCB er utgangspunktet at også hele det bearbeidede produktet er spesialavfall dersom en komponent inneholder over 50 ppm PCB.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Fortynning med øvrige stoffer eller materiale eller lignende for å omgå bestemmelsene i spesialavfallsforskriften er forbudt.</article> <article class="defaultP" margin-top="true">2.2 <i>PCB-holdige transformatorer, kondensatorer og oljer</i></article><article class="legalP" data-absoluteaddress="/kapittel/1/ledd/6/" id="kapittel-1-ledd-6">PCB-holdig avfall som er spesialavfall etter spesialavfallsforskriften § 4, nr. 1 er:<ul class="defaultList"><li><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">EAK-kode 130101: Hydrauliske oljer som inneholder PCB eller PCT</article></article></li><li><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">EAK-kode 130301: Isolasjonsoljer og varmeoverføringsoljer og andre væsker som inneholder PCB eller PCT.</article></article></li><li><article class="listArticle" data-absoluteaddress="/kapittel/1/ledd/6/punkt/3/" id="kapittel-1-ledd-6-punkt-3"><article class="legalP" data-absoluteaddress="/kapittel/1/ledd/6/punkt/3/ledd/1/" id="kapittel-1-ledd-6-punkt-3-ledd-1">EAK-kode 160201: Transformatorer og kondensatorer som inneholder PCB eller PCT.</article></article></li></ul></article> <article class="defaultP" margin-top="true">2.3 <i>PCB i bygningsmaterialer</i></article><article class="legalP" data-absoluteaddress="/kapittel/1/ledd/7/" id="kapittel-1-ledd-7">PCB er brukt som mykgjører i plast, fugemasse, forseglingslim, betong, sementmørtel, maling o.l.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">PCB-holdig fugemasse fra perioden 1960-78 finnes mellom elementene på utsiden av betongelementbygg, mellom betong- eller steinblokker i trapper og i lignende konstruksjoner. PCB-holdige fuger forekommer også innendørs blant annet i større bygg, f.eks. rundt dører, vinduer, gulv og som tverrfuger i gulv. Fuger fra den aktuelle perioden må undersøkes for PCB før de saneres. Fugemasse som har en PCB-konsentrasjon på over 50 ppm er spesialavfall.</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">PCB-holdig betongtilsats ble solgt på litersbokser og brukt til grunning, støping, flikking o.l. på murvegger, murgulv m.m. innendørs i tidsrommet 1960-75. Annen betong kan være kontaminert med PCB bl.a. fordi PCB spres fra tilgrensende materialer som f.eks. PCB-holdige fuger. For øvrig er SFT ikke kjent med at PCB har vært direkte tilsatt annen betong. Betong som saneres skal i minst mulig grad blandes med tilgrensende masser og skal leveres som spesialavfall dersom PCB-konsentrasjonen i selve betongen overstiger 50 ppm.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">PCB-holdig maling er brukt som skipsmaling (klorkautsjuk (KK) maling) og i maling på bygg i perioden 1952-75, hovedsakelig utendørs. Skrog, styrehus og master på passasjerskip, ferger, hurtigruter og lasteskip kan fremdeles ha PCB-holdig maling fra denne tiden. Videre kan KK-maling ha vært brukt på oljerigger og rørkonstruksjoner før 1975. Avfall fra blåsing eller annen fjerning av PCB-holdig maling som inneholder mer enn 50 ppm PCB, er spesialavfall.</article> <article class="defaultP" margin-top="true">2.4 <i>Særlig om isolerruter</i></article><article class="legalP" data-absoluteaddress="/kapittel/1/ledd/11/" id="kapittel-1-ledd-11">De fleste typer isolerruter fra og med 1966 til og med 1974 inneholder PCB-holdig forseglingslim mellom avstandskinne (spacer) og glassene samt på utsiden av spacer mot vindusramma. Rutene kan finnes i alle typer privatboliger og større bygg med isolerruter fra det aktuelle tidsrommet. Dersom limet har et PCB-innhold på over 50 ppm er hele ruten å anse som spesialavfall.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Isolerruter med PCB-holdig forseglingslim som tas ut av bruk skal leveres til anlegg/mottak for spesialavfall eller til særskilt mottak eller behandlingsanlegg for PCB-holdige isolerruter.</article> <article class="defaultP" margin-top="true">3. <i>Håndtering av PCB-holdig avfall som omfattes av spesialavfallsforskriften</i></article><article class="legalP" data-absoluteaddress="/kapittel/1/ledd/13/" id="kapittel-1-ledd-13">PCB og PCB-holdig produkt som omfattes av spesialavfallsforskriften skal etter §§ 5 og 8 leveres til godkjent innsamler, mottak eller behandlingsanlegg for spesialavfall som etter spesialavfallsforskriftens § 6 har tillatelse til å håndtere dette. Forskriften stiller også et generelt krav til forsvarlig oppbevaring av spesialavfall, jf. § 5 blant annet slik at sammenblanding med annet avfall eller annet spesialavfall unngås. Fortynning med øvrige stoffer eller materiale eller lignende for å omgå bestemmelsene i spesialavfallsforskriften er forbudt.</article> <article class="defaultP" margin-top="true">4. <i>EE-forskriften</i></article><article class="legalP" data-absoluteaddress="/kapittel/1/ledd/14/" id="kapittel-1-ledd-14">For avfall fra elektriske og elektroniske produkter er det etablert et eget landsdekkende innsamlingssystem i henhold til EE-forskriften. Avfall som er forbruksavfall kan leveres vederlagsfritt til forhandler eller kommunen, jf. §§ 5.1 og 6.1, mens produksjonsavfall kan leveres vederlagsfritt til forhandler ved nysalg eller til kommunen mot vederlag. Produsent/importør av EE-produkter har plikt til å sørge for at eventuelle PCB-holdige komponenter i EE-avfallet sorteres ut og håndteres i godkjent behandlingsanlegg.</article></section></main></body></html>