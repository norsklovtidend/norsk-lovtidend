<!DOCTYPE html><html lang="no"><head><title>Forskrift om endring i forskrift om sikkerhet i petroleumsvirksomheten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:43</dd><dt class="legacyID">Datokode</dt><dd class="legacyID">FOR-2000-06-30-655</dd><dt class="dokid">DokumentID</dt><dd class="dokid">LTI/forskrift/2000-06-30-655</dd><dt class="ministry">Departement</dt><dd class="ministry"><ul><li>Kommunal- og regionaldepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 14</dd><dt class="dateInForce">I kraft fra</dt><dd class="dateInForce">2000-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-06-27-649</li><li>forskrift/1987-10-09-810</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li></ul></dd><dt class="dateOfPublication">Kunngjort</dt><dd class="dateOfPublication">2000-07-14</dd><dt class="titleShort">Korttittel</dt><dd class="titleShort">Endr. i forskrift om sikkerhet i petroleumsvirks.</dd><dt class="title">Tittel</dt><dd class="title">Forskrift om endring i forskrift om sikkerhet i petroleumsvirksomheten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 30. juni 2000 med hjemmel i lov av 29. november 1996 nr. 72 om petroleumsvirksomhet § 10-18. Fremmet av Kommunal- og regionaldepartementet.</dd><dt class="refid">RefID</dt><dd class="refid">forskrift/2000-06-30-655</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om sikkerhet i petroleumsvirksomheten.<ul class="tocSubUl"><li>I<ul class="tocSubUl"><li>VI-III. Sikkerhetssoner<ul class="tocSubUl"><li>§ 44. Forholdet til folkeretten</li><li>§ 45. Etablering av sikkerhetssone</li><li>§ 46. Etablering av sikkerhetssone for undervannsinnretning</li><li>§ 47. Særskilt sikkerhetssone som opprettes i fare- og ulykkessituasjoner</li><li>§ 48. Opphevelse av sikkerhetssone</li><li>§ 49. Overvåking av sikkerhetssone</li><li>§ 50. Tiltak mot inntrengende fartøy eller gjenstand</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-30-655" id="dokument"><h1>Forskrift om endring i forskrift om sikkerhet i petroleumsvirksomheten.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-06-30-655/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 27. juni 1997 nr. 649 om sikkerhet i petroleumsvirksomheten gjøres følgende endringer:</article> <article class="defaultP" margin-top="true">§ 3 ny definisjon skal lyde:</article><article class="defaultP"><i>Sikkerhetssoner:</i> Et geografisk avgrenset område med forbud mot eller begrensninger med hensyn til opphold, gjennomfart eller operasjoner av uvedkommende fartøyer, det vil si fartøyer som ikke inngår i rettighetshavers virksomhet eller som ikke er gitt full eller begrenset adgang av myndighet eller rettighetshaver, herunder også luftfartøyer.</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Med mindre Kongen bestemmer noe annet, strekker sonen seg fra havbunnen til maksimalt 500 meter over høyeste punkt på en innretning i vertikalplanet. Horisontalt strekker sonen seg 500 meter ut fra innretningens ytterpunkter, der denne til enhver tid befinner seg.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Sonen begrenser ikke aktivitet som er særskilt tillatt etter lov om petroleumsvirksomhet eller som er utøvelse av offentlig myndighet.</article> <article class="defaultP" margin-top="true">§ 6 nytt femte ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Før det fattes vedtak om sikkerhetssoner etter denne forskrift §§ 46 og 47, skal det finne sted en avveining mellom de ulike interessene som blir berørt. Ved denne avveiningen skal det blant annet legges vekt på hvilke konsekvenser opprettelse av, endringer i eller opphør av slike soner, kan ha av betydning for gjennomføring av petroleumsvirksomheten eller annen virksomhet. Det skal videre vurderes og klargjøres hvilke restriksjoner som vil gjelde i sikkerhetssonen.</article> <article class="defaultP" margin-top="true">Nåværende femte og sjette ledd blir nye sjette og sjuende ledd.</article> <article class="defaultP" margin-top="true">§ 24 overskriften skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5"><i>Kunngjøring av plassering av innretning og om merking av sikkerhetssone</i></article> <article class="defaultP" margin-top="true">§ 24 nytt fjerde, femte og sjette ledd skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">I god tid før en sikkerhetssone etableres, skal rettighetshaver sikre nødvendig kunngjøring. Kunngjøring skal blant annet stå i «Etterretning for sjøfarende» og i fiskeripressen og være i henhold til rutiner fastsatt av departementet.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Kunngjøring skal inneholde opplysninger om sikkerhetssone og de forbud eller begrensninger som gjelder for den. Sonens posisjon, utstrekning og varighet, samt eventuell merking og andre nødvendige opplysninger skal også oppgis.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Opphevelse av en sikkerhetssone skal kunngjøres på tilsvarende måte.</article> <article class="defaultP" margin-top="true">§ 27 nytt fjerde, femte, sjette og syvende ledd skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Rettighetshaver skal varsle fartøyer som er i ferd med å trenge inn i en sikkerhetssone når det ikke har rett til å gå inn i et slikt område. Videre skal rettighetshaver varsle fartøyer utenfor en sikkerhetssone dersom fartøyene kan medføre fare for sikkerheten i petroleumsvirksomheten.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Dersom en gjenstand kan true sikkerheten i petroleumsvirksomheten, skal rettighetshaver ved operatør om mulig varsle den som har ansvaret for gjenstanden.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Rettighetshaver skal varsle Hovedredningssentralen og Oljedirektoratet om situasjoner som nevnt i fjerde og femte ledd og som kan medføre alvorlig fare for sikkerheten i petroleumsvirksomheten. Departementet kan fastsette varslingsrutiner.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Rettighetshaver skal i tillegg rapportere om krenking av sikkerhetssoner til rette politimyndighet og til Oljedirektoratet etter rutiner som fastsettes av departementet.</article> <article class="defaultP" margin-top="true">§ 31 nytt fjerde og femte ledd skal lyde:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Sikkerhetssoner som opprettes etter denne forskrift, skal ikke merkes med mindre rettighetshaver eller departementet finner det nødvendig. En eventuell merking skal være i henhold til internasjonale merkeregler.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Departementet kan kreve endring av merking.</article> <article class="defaultP" margin-top="true">Nytt underkapittel VI-III skal lyde:</article><section class="section" data-name="kapIII" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/2000-06-30-655/KAPITTEL_1-1" data-partID="k1-1"><h3>VI-III. Sikkerhetssoner</h3><article class="legalArticle" data-lovdata-URL="LTI/forskrift/2000-06-30-655/§44" data-name="§44" data-partID="§44" data-absoluteaddress="/kapittel/1/kapittel/1/paragraf/1/" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 44</span>. <span class="legalArticleTitle">Forholdet til folkeretten</span></h4><article class="legalP" data-absoluteaddress="/kapittel/1/kapittel/1/paragraf/1/ledd/1/" id="kapittel-1-kapittel-1-paragraf-1-ledd-1">Bestemmelsene i denne forskrift gjelder med de begrensninger som er anerkjent i folkeretten eller følger av overenskomst med fremmed stat.</article></article><article class="legalArticle" data-lovdata-URL="LTI/forskrift/2000-06-30-655/§45" data-name="§45" data-partID="§45" data-absoluteaddress="/kapittel/1/kapittel/1/paragraf/2/" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 45</span>. <span class="legalArticleTitle">Etablering av sikkerhetssone</span></h4><article class="legalP" data-absoluteaddress="/kapittel/1/kapittel/1/paragraf/2/ledd/1/" id="kapittel-1-kapittel-1-paragraf-2-ledd-1">Rundt og over innretninger, unntatt undervannsinnretninger, rørledninger og kabler, skal det være sikkerhetssone, med mindre det anses som unødvendig ut fra en sikkerhetsmessig vurdering.</article></article><article class="legalArticle" data-lovdata-URL="LTI/forskrift/2000-06-30-655/§46" data-name="§46" data-partID="§46" data-absoluteaddress="/kapittel/1/kapittel/1/paragraf/3/" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 46</span>. <span class="legalArticleTitle">Etablering av sikkerhetssone for undervannsinnretning</span></h4><article class="legalP" data-absoluteaddress="/kapittel/1/kapittel/1/paragraf/3/ledd/1/" id="kapittel-1-kapittel-1-paragraf-3-ledd-1">Rundt og over undervannsinnretning med unntak av rørledninger og kabler, kan departementet opprette sikkerhetssoner.</article></article><article class="legalArticle" data-lovdata-URL="LTI/forskrift/2000-06-30-655/§47" data-name="§47" data-partID="§47" data-absoluteaddress="/kapittel/1/kapittel/1/paragraf/4/" id="kapittel-1-kapittel-1-paragraf-4"><h4 class="legalArticleHeader"><span class="legalArticleValue">§ 47</span>. <span class="legalArticleTitle">Særskilt sikkerhetssone som opprettes i fare- og ulykkessituasjoner</span></h4><article class="legalP" data-absoluteaddress="/kapittel/1/kapittel/1/paragraf/4/ledd/1/" id="kapittel-1-kapittel-1-paragraf-4-ledd-1">I fare- og ulykkessituasjoner som kan medføre personskade eller tap av menneskeliv, alvorlig forurensing, stor materiell skade eller vesentlig produksjonsstans, kan departementet utvide eksisterende sikkerhetssone eller opprette ny sone, i den utstrekning det anses nødvendig for å hindre eller begrense nevnte skadevirkninger.</article></article><article class="legalArticle" data-lovdata-URL="LTI/forskrift/2000-06-30-655/§48" data-name="§48" data-partID="§48" data-absoluteaddress="/kapittel/1/kapittel/1/paragraf/5/" id="kapittel-1-kapittel-1-paragraf-5"><h4 class="legalArticleHeader"><span class="legalArticleValue">§ 48</span>. <span class="legalArticleTitle">Opphevelse av sikkerhetssone</span></h4><article class="legalP" data-absoluteaddress="/kapittel/1/kapittel/1/paragraf/5/ledd/1/" id="kapittel-1-kapittel-1-paragraf-5-ledd-1">Etablert sikkerhetssone skal oppheves når vilkårene for opprettelsen ikke lenger er til stede eller når tidsperioden for sonen er utløpt.</article></article><article class="legalArticle" data-lovdata-URL="LTI/forskrift/2000-06-30-655/§49" data-name="§49" data-partID="§49" data-absoluteaddress="/kapittel/1/kapittel/1/paragraf/6/" id="kapittel-1-kapittel-1-paragraf-6"><h4 class="legalArticleHeader"><span class="legalArticleValue">§ 49</span>. <span class="legalArticleTitle">Overvåking av sikkerhetssone</span></h4><article class="legalP" data-absoluteaddress="/kapittel/1/kapittel/1/paragraf/6/ledd/1/" id="kapittel-1-kapittel-1-paragraf-6-ledd-1">Rettighetshaver skal overvåke aktivitet i sikkerhetssone. Videre skal rettighetshaver følge med i det som skjer utenfor denne sonen når slik aktivitet kan medføre fare for sikkerheten i petroleumsvirksomheten.</article></article><article class="legalArticle" data-lovdata-URL="LTI/forskrift/2000-06-30-655/§50" data-name="§50" data-partID="§50" data-absoluteaddress="/kapittel/1/kapittel/1/paragraf/7/" id="kapittel-1-kapittel-1-paragraf-7"><h4 class="legalArticleHeader"><span class="legalArticleValue">§ 50</span>. <span class="legalArticleTitle">Tiltak mot inntrengende fartøy eller gjenstand</span></h4><article class="legalP" data-absoluteaddress="/kapittel/1/kapittel/1/paragraf/7/ledd/1/" id="kapittel-1-kapittel-1-paragraf-7-ledd-1">Ved krenking av sikkerhetssone og i faresituasjoner som nevnt i denne forskrift § 27, skal rettighetshaver avvise fartøy eller gjenstand så langt dette er mulig og forsvarlig. Avvisningen kan bestå i tilrettevisning eller bortvisning.</article><article class="legalP" data-absoluteaddress="/kapittel/1/kapittel/1/paragraf/7/ledd/2/" id="kapittel-1-kapittel-1-paragraf-7-ledd-2">Dersom sikkerhetssone krenkes av fartøy eller gjenstand, og krenkingen medfører alvorlig fare for sikkerheten i petroleumsvirksomheten, kan avvisningen bestå i fysiske tiltak. Tilsvarende gjelder hvis fartøy eller gjenstand utenfor sikkerhetssone medfører slik fare, og rettighetshaver først har gitt varsel i henhold til denne forskrift § 27.</article></article></section></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-06-30-655/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. juli 2000.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Samtidig oppheves forskrift fastsatt ved kgl.res. 9. oktober 1987 nr. 810 om sikkerhetssoner m.v.</article></section></main></body></html>