<!DOCTYPE html><html lang="no"><head><title>Forskrift om forvaltningen av likviditetsfondet i Pensjonstrygden for fiskere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-2000-11-10-1134</dd><dt class="dokid">DokumentID</dt><dd class="dokid">LTI/forskrift/2000-11-10-1134</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 26</dd><dt class="dateInForce">I kraft fra</dt><dd class="dateInForce">2001-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1957-06-28-12/§20</li></ul></dd><dt class="dateOfPublication">Kunngjort</dt><dd class="dateOfPublication">2000-12-08</dd><dt class="titleShort">Korttittel</dt><dd class="titleShort">Forskrift om likviditetsfond, fiskertrygd</dd><dt class="title">Tittel</dt><dd class="title">Forskrift om forvaltningen av likviditetsfondet i Pensjonstrygden for fiskere.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 10. november 2000 med hjemmel i lov av 28. juni 1957 nr. 12 om pensjonstrygd for fiskere § 20.</dd><dt class="refid">RefID</dt><dd class="refid">forskrift/2000-11-10-1134</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltningen av likviditetsfondet i Pensjonstrygden for fiskere.<ul class="tocSubUl"><li>Del I. Administrasjon og organisering<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li><li>Del II. Forvaltningsreglement<ul class="tocSubUl"><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-11-10-1134" id="dokument"><h1>Forskrift om forvaltningen av likviditetsfondet i Pensjonstrygden for fiskere.</h1><section class="section" data-name="delI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-11-10-1134/KAPITTEL_1" data-partID="k1"><h2>Del I. Administrasjon og organisering</h2><article class="legalArticle" data-lovdata-URL="LTI/forskrift/2000-11-10-1134/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forvaltningen av likviditetsfondet i Pensjonstrygden for fiskere skal ledes av et styre oppnevnt av Sosial- og helsedepartementet. Styret skal bestå av fem medlemmer. To av medlemmene skal oppnevnes etter forslag fra Norges Fiskarlag og Norsk Sjømannsforbund, samt et medlem etter forslag fra Fiskeridepartementet. Sosial- og helsedepartementet skal oppnevne to medlemmer, hvor et av medlemmene skal være styrets leder.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Garantikassen for fiskere skal være sekretariat for styret, og styret fastsetter nærmere retningslinjer for sekretariatets oppgaver.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Departementet fastsetter godtgjørelse for styrets medlemmer.</article></article><article class="legalArticle" data-lovdata-URL="LTI/forskrift/2000-11-10-1134/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Likviditetsfondet skal forvaltes av verdipapirforetak som har konsesjon til å drive aktiv forvaltning, jf. lov av 19. juni 1997 nr. 79 om verdipapirhandel. Den aktive forvaltningen reguleres nærmere i avtale mellom styret og vedkommende verdipapirforetak.</article></article><article class="legalArticle" data-lovdata-URL="LTI/forskrift/2000-11-10-1134/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Den institusjonen som det er inngått avtale med om å ha den daglige forvaltningen av fondets midler, skal rapportere til styret/Garantikassen for fiskere, herunder om fondsutvikling, avvik i forhold til forvaltningsmandat og avvik i forhold til nærmere angitte referanseindekser.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Garantikassen skal legge fram melding og regnskap hvert kvartal for styret.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Fondets årsmelding med kopi av reviderte regnskap skal hvert år legges fram for Sosial- og helsedepartementet.</article></article><article class="legalArticle" data-lovdata-URL="LTI/forskrift/2000-11-10-1134/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Garantikassen for fiskere skal være regnskapsfører for fondet. Styret gir nærmere retningslinjer for regnskapsføringen.</article></article></section><section class="section" data-name="delII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-11-10-1134/KAPITTEL_2" data-partID="k2"><h2>Del II. Forvaltningsreglement</h2><article class="legalArticle" data-lovdata-URL="LTI/forskrift/2000-11-10-1134/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Fondet forvaltes og plasseres under hensyn til sikkerhet, avkastning og likviditet. Plasseringene skal være tilstrekkelig variert slik at det ikke foreligger en uforholdsmessig stor avhengighet av en bestemt kategori eiendeler, et bestemt investeringsmarked eller en bestemt investering. Likviditeten skal være tilstrekkelig god til å foreta påregnelige utbetalinger.</article></article><article class="legalArticle" data-lovdata-URL="LTI/forskrift/2000-11-10-1134/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Fondets midler kan plasseres i:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">stat- og statsgaranterte obligasjoner og sertifikater og kontoutlån til statskassen,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">obligasjoner og sertifikater utstedt eller garantert av kommuner og/eller fylkeskommuner,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">obligasjoner og sertifikater utstedt av eller garantert av banker,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/ledd/1/punkt/4/" id="kapittel-2-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/ledd/1/punkt/4/ledd/1/" id="kapittel-2-paragraf-2-ledd-1-punkt-4-ledd-1">obligasjoner og sertifikater utstedt av andre finansinstitusjoner og kredittforeninger,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/ledd/1/punkt/5/" id="kapittel-2-paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/ledd/1/punkt/5/ledd/1/" id="kapittel-2-paragraf-2-ledd-1-punkt-5-ledd-1">innskudd i bank,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/2/paragraf/2/ledd/1/punkt/6/" id="kapittel-2-paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/2/paragraf/2/ledd/1/punkt/6/ledd/1/" id="kapittel-2-paragraf-2-ledd-1-punkt-6-ledd-1">andre verdipapirer som etter sin art og den sikkerhet de byr, kan stilles i klasse med de foran nevnte,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/2/paragraf/2/ledd/1/punkt/7/" id="kapittel-2-paragraf-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/2/paragraf/2/ledd/1/punkt/7/ledd/1/" id="kapittel-2-paragraf-2-ledd-1-punkt-7-ledd-1">obligasjoner og sertifikater utstedt av andre institusjoner enn nevnt ovenfor, og andre verdipapirfond som omfattes av bokstav h, og</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/2/paragraf/2/ledd/1/punkt/8/" id="kapittel-2-paragraf-2-ledd-1-punkt-8"><span class="data-originalId">h)</span><article class="legalP" data-absoluteaddress="/kapittel/2/paragraf/2/ledd/1/punkt/8/ledd/1/" id="kapittel-2-paragraf-2-ledd-1-punkt-8-ledd-1">børsnoterte aksjer, selskapsandeler, ansvarlige lån, konvertible obligasjoner og andeler i verdipapirfonds som bare investerer i aksjer eller andre verdipapirer som nevnt i denne bokstaven.</article></article></li></ul></article></article><article class="legalArticle" data-lovdata-URL="LTI/forskrift/2000-11-10-1134/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Plasseringer som innebærer en risiko på en enkelt virksomhet skal ikke utgjøre mer enn 5 prosent av fondets midler. Begrensningen gjelder også samlet (konsolidert) for flere eiendeler som (på grunn av bestemmende innflytelse eller økonomiske forbindelser) innebærer en samlet risiko. Begrensningen gjelder ikke for plasseringer som nevnt i § 6 bokstav a.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Plasseringer som nevnt i § 6 bokstav g skal ikke overstige 20 prosent av fondsmidlene etter siste avsluttede regnskap.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Plasseringer som nevnt i § 6 bokstav h skal ikke overstige 20 prosent av fondsmidlene etter sist avsluttede regnskap. Av tillatt plasserte midler under dette punkt kan maksimalt 20 prosent av midlene plasseres i et enkelt verdipapirfond.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Plasseringer i andeler av verdipapirfond må heller ikke føre til at likviditetsfondets samlede investeringer går ut over de øvrige begrensninger som er nevnt i denne paragraf første til tredje ledd. Plasseringer i et enkelt verdipapirfond skal ikke overstige 10 prosent av fondsmidlene etter sist avsluttede regnskap.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Det kan ikke foretas plasseringer i utenlandske verdipapirer. Dette gjelder likevel ikke for plasseringer i norske verdipapirfond som etter sine retningslinjer kan plassere opptil 20 prosent av midlene i utenlandske verdipapirer.</article><article class="legalP" data-absoluteaddress="/kapittel/2/paragraf/3/ledd/6/" id="kapittel-2-paragraf-3-ledd-6">Det kan ikke foretas plasseringer i avledede instrumenter i forbindelse med aktiva (derivater). Dette gjelder likevel ikke plasseringer i verdipapirfond som etter sine retningslinjer kan foreta slike disposisjoner.</article></article><article class="legalArticle" data-lovdata-URL="LTI/forskrift/2000-11-10-1134/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Fondsinntekter, herunder også gevinst ved salg av verdipapirer mv., føres til direkte inntekt i Pensjonstrygdens vanlige driftsregnskap.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Fondsutgifter, herunder også tap ved salg av verdipapirer mv., føres til direkte utgift i Pensjonstrygdens vanlige driftsregnskap.</article></article><article class="legalArticle" data-lovdata-URL="LTI/forskrift/2000-11-10-1134/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Forskriften trer i kraft 1. januar 2001.</article></article></section></main></body></html>