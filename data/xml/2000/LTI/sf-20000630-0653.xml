<!DOCTYPE html><html lang="no"><head><title>Forskrift om unntak fra og tilpasninger til lov 25. juni 1999 nr. 46 om finansavtaler og finansoppdrag (finansavtaleloven) for Statens lånekasse for utdanning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">FOR-2000-06-30-653</dd><dt class="dokid">DokumentID</dt><dd class="dokid">LTI/forskrift/2000-06-30-653</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 14</dd><dt class="dateInForce">I kraft fra</dt><dd class="dateInForce">2000-07-01, 2000-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-06-25-46/§1</li><li>lov/1999-06-25-46/§48</li><li>lov/1999-06-25-46/§93</li></ul></dd><dt class="dateOfPublication">Kunngjort</dt><dd class="dateOfPublication">2000-07-14</dd><dt class="titleShort">Korttittel</dt><dd class="titleShort">Forskrift om Lånekassen og finansavtaleloven</dd><dt class="title">Tittel</dt><dd class="title">Forskrift om unntak fra og tilpasninger til lov 25. juni 1999 nr. 46 om finansavtaler og finansoppdrag (finansavtaleloven) for Statens lånekasse for utdanning.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 30. juni 2000 med hjemmel i lov av 25. juni 1999 nr. 46 om finansavtaler og finansoppdrag (finansavtaleloven) § 1 fjerde ledd bokstav a og b, § 48 sjette ledd og § 93 tredje ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2000-06-30-653</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra og tilpasninger til lov 25. juni 1999 nr. 46 om finansavtaler og finansoppdrag (finansavtaleloven) for Statens lånekasse for utdanning.<ul class="tocSubUl"><li>§ 1. Forskriftens virkeområde</li><li>§ 2. Overføring av låneforholdet</li><li>§ 3. Lånekassens opplysningsplikt og frarådingsplikt før låneavtale inngås</li><li>§ 4. Låneavtalens innhold</li><li>§ 5. Lånekassens informasjonsplikt når lånet settes rentebærende</li><li>§ 6. Ikrafttredelse</li><li>§ 7. Overgangsregel</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-30-653" id="dokument"><h1>Forskrift om unntak fra og tilpasninger til lov 25. juni 1999 nr. 46 om finansavtaler og finansoppdrag (finansavtaleloven) for Statens lånekasse for utdanning.</h1><article class="legalArticle" data-lovdata-URL="LTI/forskrift/2000-06-30-653/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for utdanningslån gitt av Statens lånekasse for utdanning (Lånekassen).</article></article><article class="legalArticle" data-lovdata-URL="LTI/forskrift/2000-06-30-653/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Overføring av låneforholdet</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Lånekassen kan overføre lånefordringer til Statens innkrevingssentral uten låntakerens samtykke.</article></article><article class="legalArticle" data-lovdata-URL="LTI/forskrift/2000-06-30-653/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Lånekassens opplysningsplikt og frarådingsplikt før låneavtale inngås</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Finansavtaleloven § 46 første ledd bokstav a og c og § 47 gjelder ikke for lån som nevnt i § 1.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Før det inngås låneavtale som nevnt i § 1 skal låntakeren gis skriftlige opplysninger om følgende forhold:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Representative eksempler på effektiv rente.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Studietidens lengde, ordinær lånesaldo (hovedstolen), samlet sum som skal betales for lånet, nedbetalingstid, sum renter i periode med betalingspause, kvartalvise terminbeløp, renter, stipend og rett til ettergivelse av lån ved et bredt utvalg av fullførte utdannelser. Ved beregningen legges normert studietid for den aktuelle utdannelse til grunn. Beregningen foretas ut fra de rentesatser og vilkår som gjelder på det tidspunktet opplysningene utarbeides.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">Hvilke konsekvenser variasjon i studietid eller endring av studievalg medfører for retten til lån, stipend og ettergivelse av lån.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">Hvilken betydning låntakerens inntekt, formue og familieforhold har for rett til lån, stipend og ettergivelse av lån.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/2/punkt/5/" id="paragraf-3-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/2/punkt/5/ledd/1/" id="paragraf-3-ledd-2-punkt-5-ledd-1">Låntakerens rett til å be om særskilt informasjon etter fjerde ledd.</article></article></li></ul></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Opplysninger som nevnt i annet ledd kan gis som standardopplysninger. Opplysningene oppdateres årlig. Ved andre vesentlige endringer av lånevilkårene enn endring av rentesats og gebyrsats bør opplysningene oppdateres umiddelbart. Det skal fremgå klart av opplysningene når de sist ble oppdatert.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Dersom låntakeren ber om det, plikter Lånekassen å gi opplysninger som nevnt i annet ledd og i finansavtaleloven § 46 bokstav a og c til den enkelte låntaker basert på en beregning ut fra vedkommendes studieplaner og gjeldende satser på opplysningstidspunktet.</article></article><article class="legalArticle" data-lovdata-URL="LTI/forskrift/2000-06-30-653/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Låneavtalens innhold</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Finansavtaleloven § 48 gjelder for Lånekassen med unntak for henvisning til informasjon nevnt i finansavtaleloven § 46 første ledd bokstav a og c. Opplysninger gitt i medhold av denne forskrift § 3 skal anses som en del av låneavtalen.</article></article><article class="legalArticle" data-lovdata-URL="LTI/forskrift/2000-06-30-653/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Lånekassens informasjonsplikt når lånet settes rentebærende</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når den utdannelse det er gitt støtte til er fullført eller lånet av andre grunner settes rentebærende, skal Lånekassen uoppfordret gi låntakeren opplysninger som nevnt i finansavtaleloven § 46 første ledd.</article></article><article class="legalArticle" data-lovdata-URL="LTI/forskrift/2000-06-30-653/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften § 3 annet, tredje og fjerde ledd og § 4 annet punktum trer i kraft 1. oktober 2000. Forskriften trer for øvrig i kraft 1. juli 2000.</article></article><article class="legalArticle" data-lovdata-URL="LTI/forskrift/2000-06-30-653/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsregel</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">I forhold til Lånekassen gjelder finansavtaleloven § 50 tredje ledd for så vidt gjelder tidspunktet for det påbudte varsel og § 6 annet ledd for så vidt gjelder tilbakelevering av gjeldsbrev til låntakeren ikke i perioden 1. juli 2000 til 1. oktober 2000.</article></article></main></body></html>