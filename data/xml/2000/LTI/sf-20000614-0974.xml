<!DOCTYPE html><html lang="no"><head><title>Forskrift om eksamen for det veterinærmedisinske studium ved Norges veterinærhøgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-2000-06-14-974</dd><dt class="dokid">DokumentID</dt><dd class="dokid">LTI/forskrift/2000-06-14-974</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 23</dd><dt class="dateInForce">I kraft fra</dt><dd class="dateInForce">2000-06-14</dd><dt class="changesToDocuments">Endrer</dt><dd class="changesToDocuments"><ul><li>forskrift/1999-12-08-1539</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-22</li></ul></dd><dt class="dateOfPublication">Kunngjort</dt><dd class="dateOfPublication">2000-11-01</dd><dt class="titleShort">Korttittel</dt><dd class="titleShort">Forskrift om vet.med. eksamen ved NVH</dd><dt class="title">Tittel</dt><dd class="title">Forskrift om eksamen for det veterinærmedisinske studium ved Norges veterinærhøgskole.</dd><dt class="miscInformation">Annet om dokumentet</dt><dd class="miscInformation">Fastsatt av Styret ved Norges veterinærhøgskole 14. juni 2000 med hjemmel i lov av 12. mai 1995 nr. 22 om universiteter og høgskoler kapittel 9 og 10.</dd><dt class="refid">RefID</dt><dd class="refid">forskrift/2000-06-14-974</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksamen for det veterinærmedisinske studium ved Norges veterinærhøgskole.<ul class="tocSubUl"><li>§ 1. Generelle bestemmelser</li><li>§ 2. Sensorer</li><li>§ 3. Fremstilling til eksamen</li><li>§ 4. Fagkarakterer</li><li>§ 5. Hovedkarakter</li><li>§ 6. Forfall og avbrudd ved eksamen</li><li>§ 7. Avvikling av skriftlig eksamen</li><li>§ 8. Avvikling av muntlig og praktisk/klinisk eksamen</li><li>§ 9. Ny eksamen</li><li>§ 10. Sensur</li><li>§ 11. Grad og tittel</li><li>§ 12. Eksamenskommisjonen</li><li>§ 13. Utfyllende bestemmelser</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-14-974" id="dokument"><h1>Forskrift om eksamen for det veterinærmedisinske studium ved Norges veterinærhøgskole.</h1><article class="legalArticle" data-lovdata-URL="LTI/forskrift/2000-06-14-974/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Generelle bestemmelser</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Veterinærmedisinsk eksamen avlegges i form av separate eksamener i de enkelte fag. I studieplanen er det nærmere angitt om eksamen i et fag består av én eksamen eller flere eksamener, hvilke vekttall og hvilken eksamensform (skriftlig, muntlig, praktisk/klinisk) som gjelder for de enkelte eksamener, samt i hvilket semester av studiet den enkelte eksamen skal avlegges.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Eksamen(er) i et fag skal avlegges i det semester som studieplanen angir og studenten er automatisk oppmeldt til de ordinære eksamener.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Når det gjelder de fag hvor eksamen i følge studieplanen skal avlegges i 10. eller 11. semester, må studentene fordele seg mellom 10. og 11. semester. Den enkelte student velger, innenfor gitte rammer og avhengig av opplegg for fordypningssemesteret, om eksamen skal avlegges i 10. eller 11. semester.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Eksamenskommisjonen kan i særskilte tilfelle (jf. § 12) fravike den eksamensordning som er fastsatt i denne forskrift. På tilsvarende måte kan Eksamenskommisjonen gjøre unntak for student som har fått avbrudd i studiet pga. sykdom, sykdom i familien, svangerskap og nedkomst, eller som har fått avbrudd i studiet av andre særskilte grunner.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Bedømmelse av skriftlig besvarelse skal så vidt mulig foretas uten at studentens identitet er kjent.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Muntlig eksamen og eksaminasjonen ved praktisk/klinisk eksamen er offentlig med mindre hensynet til gjennomføringen av eksamenen tilsier noe annet. Etter søknad fra student kan styret gjøre unntak fra regelen om offentlig eksamen dersom særskilte grunner taler for det.</article></article><article class="legalArticle" data-lovdata-URL="LTI/forskrift/2000-06-14-974/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sensorer</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Den enkelte eksamen bedømmes av minst to sensorer, hvorav minst én er ekstern. Er det ikke mulig å skaffe kvalifisert ekstern sensor, kan styret bestemme at sensor fra Norges veterinærhøgskole kan benyttes. Vedkommende sensor bør ikke tilhøre det institutt hvor undervisningen i vedkommende fag foregår.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ekstern sensor med varasensor oppnevnes for inntil 5 år ad gangen av rektor.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Hvis ekstern sensor og varasensor begge har forfall ved en eksamen, kan rektor, etter forslag fra vedkommende institutt, oppnevne en midlertidig sensor i faget for vedkommende eksamen.</article></article><article class="legalArticle" data-lovdata-URL="LTI/forskrift/2000-06-14-974/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fremstilling til eksamen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å kunne fremstille seg til eksamen i et fag, må studenten ha bestått de eksamener som ifølge studieplanen skal ha blitt avlagt i tidligere semestre. Rektor kan gi dispensasjon fra dette kravet, etter begrunnet søknad om dette fra studenten. Søknaden sendes Studieavdelingen senest to uker før eksamensdagen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">En eksamen godkjennes ikke før all pålagt obligatorisk undervisning i faget er gjennomført på tilfredsstillende måte (jf. § 4 i Studiereglementet for det veterinærmedisinske studium ved Norges veterinærhøgskole).</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Kurs-/klinikkansvarlig avgjør i samråd med de andre underviserne i faget om studenten har deltatt på tilfredsstillende måte i den obligatoriske undervisningen, og skal melde fra til Studieavdelingen hvis så ikke er tilfelle. Når den obligatoriske undervisningen i et fag starter, skal studentene gjøres kjent med hva som kreves av deltakelse m.m. for at den obligatoriske undervisningen skal kunne godkjennes.</article></article><article class="legalArticle" data-lovdata-URL="LTI/forskrift/2000-06-14-974/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fagkarakterer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved bedømmelse av den enkelte eksamen brukes enten tallkarakterer eller karakterene «bestått/ikke bestått». Av studieplanen fremgår det hvilken karaktertype som benyttes ved eksamen i de enkelte fag. I eksamener med tallkarakterer benyttes en karakterskala med heltallige karakterer fra 12 – tolv – til 1 – én –. Tolv er beste karakter og én er dårligste karakter. Bare når karakteren er 6 – seks – eller bedre, er eksamen bestått. Karakterene 5 – fem – til 1 – én – oppføres på sensurlisten kun som «ikke bestått», men den enkelte student skal ved henvendelse til instituttet kunne få vite tallkarakteren.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Når karakteren i et fag bestemmes ut fra mer enn én eksamen, regnes fagkarakteren ut på grunnlag av karakterene på de eksamener som inngår i faget. Studieplanen angir hvor meget karakteren fra den enkelte eksamen skal telle ved utregningen av den endelige karakteren i faget. Karakteren for den enkelte eksamen angis som et helt tall. Den endelige karakter i faget angis likeledes som et helt tall etter vanlige avrundingsregler der desimaler under 0,50 strykes og desimaler på 0,50 og høyere blir forhøyet. For å bestå eksamen, må karakteren være 6 – seks – eller bedre ved hver eksamen, og kandidaten avlegger ny eksamen bare i den/de eksamen(er) som ikke ble bestått.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Student kan klage over formelle feil vedkommende mener er begått i forbindelse med eksamen. Student kan også kreve begrunnelse for karakterfastsettingen, samt klage over karakterfastsettingen ved skriftlige eksamener (jf. regler om begrunnelse og klage ved eksamen ved Norges veterinærhøgskole).</article></article><article class="legalArticle" data-lovdata-URL="LTI/forskrift/2000-06-14-974/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Hovedkarakter</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Hovedkarakteren regnes ut ved at karakteren for hvert enkelt fag som er avlagt ved Norges veterinærhøgskole multipliseres med det vekttall styret har fastsatt for vedkommende fag, produktene summeres og summen divideres med den samlede vekttallssum avlagt ved Norges veterinærhøgskole.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hovedkarakteren angis slik etter tallverdi:<table><tbody><tr><td data-text-align="left" data-vertical-align="top">Utmerket godt</td><td data-text-align="left" data-vertical-align="top">11,00 – 12,00</td></tr><tr><td data-text-align="left" data-vertical-align="top">Meget godt</td><td data-text-align="left" data-vertical-align="top"> 9,00 – 10,99</td></tr><tr><td data-text-align="left" data-vertical-align="top">Godt</td><td data-text-align="left" data-vertical-align="top"> 7,00 –  8,99</td></tr><tr><td data-text-align="left" data-vertical-align="top">Noenlunde godt</td><td data-text-align="left" data-vertical-align="top"> 6,00 –  6,99</td></tr></tbody></table></article></article><article class="legalArticle" data-lovdata-URL="LTI/forskrift/2000-06-14-974/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forfall og avbrudd ved eksamen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Hvis en student får forfall fra en eksamen, eller må avbryte en påbegynt eksamen, av grunn som Eksamenskommisjonen (jf. § 12) godkjenner som gyldig, betraktes eksamen som ikke avlagt. Hvis en student uteblir fra en eksamen uten gyldig forfallsgrunn, eller avbryter en slik eksamen uten gyldig grunn, blir eksamenen å betrakte som ikke bestått, jf. § 9.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Hvis en student er forhindret fra å møte til en eksamen, skal studenten straks melde fra om dette til Studieavdelingen. Skriftlig melding om dette sendes administrasjonen sammen med skriftlig bekreftelse fra andre, ved sykdom i form av en vedlagt legeerklæring.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Skriftlig melding med vedlegg skal legges frem for Eksamenskommisjonen, som avgjør om forfallet kan godkjennes som gyldig.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Hvis en student må avbryte en eksamen på grunn av sykdom, må legeerklæring innhentes omgående hvis forfallet skal kunne godkjennes av Eksamenskommisjonen.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Student som har hatt gyldig forfall eller avbrudd ved en eksamen, skal normalt avlegge denne eksamen i forbindelse med kontinuasjonseksamen i begynnelsen av etterfølgende semester; dvs. i januar/februar i vårsemesteret, og i august/september i høstsemesteret, jf. § 9. Gjelder forfallet eller avbruddet en praktisk/klinisk eksamen, kan nytt tidspunkt for eksamen avtales med Studieavdelingen og vedkommende institutt.</article></article><article class="legalArticle" data-lovdata-URL="LTI/forskrift/2000-06-14-974/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avvikling av skriftlig eksamen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Høgskolens Studieavdeling har ansvar for å innkalle det nødvendige antall inspektører til å føre tilsyn under skriftlige eksamener, og utpeker én hovedinspektør for hvert eksamenslokale.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Hovedinspektøren avgjør i samråd med Studieavdelingen hvordan prøven skal gjennomføres i henhold til gjeldende regler, og treffer nødvendige tiltak for å sikre ro og orden i og utenfor eksamenslokalet. Studentene plikter å rette seg etter de pålegg som inspektørene gir.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Liste over hvilket eksamenslokale den enkelte kandidat skal benytte, henges opp minst én dag på forhånd. Studentene skal møte opp i eksamenslokalet i god tid før angitt startklokkeslett for eksamen. Student som ankommer eksamenslokalet etter at oppgavene er delt ut, skal utelukkes. Når særlige grunner taler for det, kan direktøren, eller den han bemyndiger, likevel avgjøre at vedkommende student skal få avlegge eksamen.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Det er ikke tillatt å medbringe bøker eller andre hjelpemidler til eksamenslokalet, med mindre vedkommende faglærer har gitt uttrykkelig beskjed om at vedkommende hjelpemiddel er tillatt.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Studenten må vise gyldig studiekort for semesteret til eksamensinspektøren. Dette gjelder også studenter som har permisjon (se § 5 i studiereglementet).</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Studentene har rett til å ta korte pauser utenfor eksamenslokalet under tilsyn av en inspektør.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">En student kan, når særlige grunner foreligger, og etter søknad, få forlenget tid til skriftlig eksamen. Søknaden må vedlegges legeattest eller annet som dokumenterer behovet for forlenget eksamenstid. Slik søknad leveres Studieavdelingen så tidlig som praktisk mulig, og senest 2 uker før eksamen, hvis ikke det forhold som gjør det nødvendig med forlenget eksamenstid, opptrer akutt like før eksamen.</article><article class="legalP" data-absoluteaddress="/paragraf/7/ledd/8/" id="paragraf-7-ledd-8">Etter at eksamensoppgavene er delt ut, må studentene ikke samtale seg imellom i eksamenslokalet, eller under pauser utenfor eksamenslokalet.</article><article class="legalP" data-absoluteaddress="/paragraf/7/ledd/9/" id="paragraf-7-ledd-9">Hver student skal merke sin eksamensbesvarelse med sitt tildelte kandidatnummer, og dette skal kontrolleres av hovedinspektøren når besvarelsen leveres. Studentene har 15 minutter utover ordinær eksamenstid til å skrive på kandidatnummer, samle papirene og levere besvarelsen.</article><article class="legalP" data-absoluteaddress="/paragraf/7/ledd/10/" id="paragraf-7-ledd-10">Student som har gjort seg ferdig med eksamensbesvarelsen før det fastsatte sluttklokkeslett, skal levere både besvarelse, kladd, notater og oppgaveark til hovedinspektøren før vedkommende forlater eksamenslokalet. Kladd, notater og oppgaveark kan fås tilbake hos hovedinspektøren kort tid etter sluttklokkeslett, eller hos Studieavdelingen ved en senere anledning.</article><article class="legalP" data-absoluteaddress="/paragraf/7/ledd/11/" id="paragraf-7-ledd-11">Student som bryter de regler som er fastsatt for prøven, kan vises bort av hovedinspektøren etter samråd med rektor eller administrerende direktør. Prøven blir da å anse som «ikke bestått».</article><article class="legalP" data-absoluteaddress="/paragraf/7/ledd/12/" id="paragraf-7-ledd-12">Styret kan annullere en eksamen/prøve til student som har fusket eller har forsøkt å fuske ved avleggelsen av, eller før endelig sensur av vedkommende eksamen/prøve. Styret kan også frata studenten studie- og eksamensretten for inntil ett år (jf. § 42 pkt. 3 og § 54 pkt. 1 i lov om universiteter og høyskoler). Oppdages det at en student har fusket eller har forsøkt å fuske ved en eksamen eller en prøve, skal saken alltid forelegges styret.</article><article class="legalP" data-absoluteaddress="/paragraf/7/ledd/13/" id="paragraf-7-ledd-13">Faglærer skal møte opp i eksamenslokalet minst én gang under eksamen, fortrinnsvis i løpet av den første timen, slik at kandidatene, hver for seg, får anledning til å stille oppklarende spørsmål om oppgavene. Dersom faglærer finner det nødvendig, skal svar på spørsmål, eventuelt andre opplysninger om oppgavene, gis åpent til alle kandidatene. Minst én av faglærerne skal være tilgjengelig under hele eksamensavviklingen, slik at hovedinspektøren kan overbringe eventuelle senere forespørsler fra kandidatene.</article></article><article class="legalArticle" data-lovdata-URL="LTI/forskrift/2000-06-14-974/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avvikling av muntlig og praktisk/klinisk eksamen</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Under muntlige og praktiske/kliniske eksamener avgjør vedkommende faglærer i samråd med ekstern sensor hvordan eksamen skal gjennomføres, og treffer de nødvendige tiltak for å sikre ro og orden i og utenfor eksamenslokalet. Reglene i § 7 om fremmøtetidspunkt, samtale med medstudenter, hjelpemidler og fusk gjelder også ved muntlige og praktiske/kliniske eksamener.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Karakter for praktisk/kliniske prøver angis særskilt på vitnemålet.</article></article><article class="legalArticle" data-lovdata-URL="LTI/forskrift/2000-06-14-974/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ny eksamen</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">En student som ikke har bestått eksamen i et fag, eller én eller flere av de deleksamener som eksamen består av, jf. § 4 og § 6, skal gå opp til ny eksamen i begynnelsen av etterfølgende semester, nærmere bestemt innen 15. september i høstsemesteret og innen 15. februar i vårsemesteret. Det skal likevel gå minimum 4 uker fra sensuren er falt til ny eksamen holdes. Student som får «ikke bestått» også ved ny eksamen, må vente til første ordinære eksamen i faget før vedkommende går opp for tredje gang.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Student som har strøket i en klinisk eksamen, skal ha klinisk trening før ny eksamen kan avlegges.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Student som ved eksamen har fått karakteren «ikke bestått» for tredje gang i et fag, mister normalt sin rett til å studere ved Norges veterinærhøgskole. Etter begrunnet søknad fra studenten kan styret i særlige tilfeller tillate at vedkommende får avlegge en fjerde eksamen i faget. Vedkommende student går da samtidig ned ett kull, dersom ikke styret eksplisitt har gjort vedtak om noe annet. Rektor bestemmer om studenten skal avlegge eksamen ved første ordinære eksamen i faget eller må vente til en senere eksamen.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Student som etter fjerde semester har fått karakteren «ikke bestått» i to fag, skal sterkt anbefales å gå ned ett kull. Student som etter fjerde semester har fått karakteren «ikke bestått» i tre eller flere fag, skal flyttes ned ett kull.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Student som til sammen har strøket 8 ganger ved de eksamener som skal avlegges i de fire første semestre, mister sin rett til å studere ved Norges veterinærhøgskole.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">En student har anledning til å gå opp til ny eksamen én gang for hver eksamen som er bestått, for å forbedre sitt eksamensresultat. Den beste karakteren oppnådd ved eksamen skal føres på vitnemålet dersom det bare er en eksamen i fagkarakteren, eller brukes som beregningsgrunnlag for fagkarakteren hvis den er basert på flere eksamenskarakterer. Styret kan fastsette et gebyr for avleggelse av en ny eksamen hvis denne eksamen er tidligere bestått. Forsøk på karakterforbedring kan bare skje i forbindelse med neste gang denne eksamen arrangeres ordinært. Oppmeldingsfrist er tre uker før eksamen. Oppmeldingen er bindende etter at oppmeldingsfristen er ute, og studenten mister sin rett til å avlegge ny eksamen, dersom vedkommende ikke møter frem til eksamen og ikke har gyldig grunn til forfallet (jf. § 6).</article></article><article class="legalArticle" data-lovdata-URL="LTI/forskrift/2000-06-14-974/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sensur</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Eksamenssensuren skal foreligge innen tre uker (15 arbeidsdager) hvis ikke særlige grunner gjør det nødvendig å bruke lengre tid. Bare styret selv kan dispensere fra fristen på tre uker når særlig grunner foreligger. Sensuren kan kunngjøres enten gjennom oppslag på høgskolens oppslagstavle, ved at høgskolen sender eksamensresultatet i posten eller ved at studenten har fått tilbud om et bestemt tidspunkt/tidsrom der høgskolen informerer om eksamensresultatet. På oppslaget står kandidatnummer, karakter for de kandidater som har bestått og «ikke bestått» for de andre.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Sensuren ved muntlige og praktiske/kliniske eksamener kunngjøres umiddelbart etter at kandidaten, en gruppe av kandidater, eller eventuelt hele kullet, har avlagt eksamen.</article></article><article class="legalArticle" data-lovdata-URL="LTI/forskrift/2000-06-14-974/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Grad og tittel</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Etter fullført veterinærmedisinsk eksamen får kandidaten eksamensvitnemål med fagkarakterer og hovedkarakter. Videre får vedkommende rett til tittelen candidata/candidatus medicinae veterinariae, jf. kgl.res. av 10. mai 1996 nr. 420.</article></article><article class="legalArticle" data-lovdata-URL="LTI/forskrift/2000-06-14-974/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Eksamenskommisjonen</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Eksamenskommisjonen består av rektor, to representanter for de faste vitenskapelig tilsatte og to representanter for studentene, alle med personlige vararepresentanter, dog slik at de to studentrepresentantene har én felles vararepresentant. Rektor er Eksamenskommisjonens leder. Representanter for de faste vitenskapelige tilsatte med vararepresentanter oppnevnes av styret. Også funksjonstiden fastsettes av styret.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Eksamenskommisjonen behandler spørsmål om forståelse og gjennomføring av denne forskrift. Saker avgjøres ved simpelt flertall. Ved stemmelikhet avgjør lederens stemme.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Hvis det gjelder en bestemt students forhold, har studenten rett til å avgi forklaring for kommisjonen. Eventuelle forklaringer, premissene og avgjørelsen skal føres i protokollen som kommisjonen skal ha for sine forhandlinger.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Eksamenskommisjonen er beslutningsdyktig når rektor (eventuelt rektors vararepresentant) og tre andre representanter er tilstede.</article><article class="legalP" data-absoluteaddress="/paragraf/12/ledd/5/" id="paragraf-12-ledd-5">Rektor eller adm. direktør kan i saker som krever rask avgjørelse, ta slike avgjørelser på kommisjonens vegne. Saken presenteres som referatsak på Eksamenskommisjonens neste møte.</article><article class="legalP" data-absoluteaddress="/paragraf/12/ledd/6/" id="paragraf-12-ledd-6">Eksamenskommisjonens avgjørelse kan påklages til en av styret oppnevnt klagenemnd (jf. universitetsloven §§ 23 – 25), innen 3 uker etter at vedkommende har fått melding om avgjørelsen. Klagenemnden skal avgjøre klagesaken innen 2 uker fra klagefristens utløp, og nemndens avgjørelse er endelig.</article></article><article class="legalArticle" data-lovdata-URL="LTI/forskrift/2000-06-14-974/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Styret kan fastsette utfyllende bestemmelser/regler til denne forskriften.</article></article><article class="legalArticle" data-lovdata-URL="LTI/forskrift/2000-06-14-974/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskrift trer i kraft den 14. juni 2000. Forskriften erstatter forskrift om eksamen for det veterinærmedisinske studium, fastsatt av styret ved Norges veterinærhøgskole den 8. desember 1999 nr. 1539.</article></article></main></body></html>