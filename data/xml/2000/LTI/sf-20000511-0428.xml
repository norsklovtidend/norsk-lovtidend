<!DOCTYPE html><html lang="no"><head><title>Forskrift om endring i forskrift om forsikringsselskapers kapitalforvaltning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:55</dd><dt class="legacyID">Datokode</dt><dd class="legacyID">FOR-2000-05-11-428</dd><dt class="dokid">DokumentID</dt><dd class="dokid">LTI/forskrift/2000-05-11-428</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 11</dd><dt class="dateInForce">I kraft fra</dt><dd class="dateInForce">2000-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-23-377</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-39/§3-5</li><li>lov/1988-06-10-39/§7-4</li><li>lov/1988-06-10-40/§2-10</li></ul></dd><dt class="dateOfPublication">Kunngjort</dt><dd class="dateOfPublication">2000-06-09</dd><dt class="titleShort">Korttittel</dt><dd class="titleShort">Endr. i forskrift om kapitalforvaltning</dd><dt class="title">Tittel</dt><dd class="title">Forskrift om endring i forskrift om forsikringsselskapers kapitalforvaltning.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 11. mai 2000 med hjemmel i lov av 10. juni 1988 nr. 39 om forsikringsvirksomhet § 3-5 første ledd bokstav b, § 7-4 annet ledd og lov av 10. juni 1988 nr. 40 om finansieringsvirksomhet og finansinstitusjoner § 2-10 annet ledd.</dd><dt class="refid">RefID</dt><dd class="refid">forskrift/2000-05-11-428</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om forsikringsselskapers kapitalforvaltning.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2000-05-11-428" id="dokument"><h1>Forskrift om endring i forskrift om forsikringsselskapers kapitalforvaltning.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-05-11-428/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 23. april 1997 nr. 377 om forsikringsselskapers kapitalforvaltning gjøres følgende endringer:</article> <article class="defaultP" margin-top="true">§ 2 første og nytt annet punktum skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Konsolideringsreglene i § 2a-9 i lov 10. juni 1988 nr. 40 om finansieringsvirksomhet og finansinstitusjoner gjelder for forsikringsselskaper i ett og samme konsern ved anvendelsen av denne forskriften §§ 7, 8, 9, 10 og 13. Begrensningene i § 15 første ledd gjelder tilsvarende ved konsolideringen.</article> <article class="defaultP" margin-top="true">§ 2 nåværende annet punktum blir nytt tredje punktum.</article> <article class="defaultP" margin-top="true">§ 5 første ledd skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Et forsikringsselskap skal til enhver tid ha eiendeler som minst motsvarer selskapets forsikringsmessige avsetninger plassert innenfor de begrensninger som er fastsatt i denne forskriften §§ 7, 8 og 9. Forsikringsselskapet kan ved anvendelsen av reglene i §§ 7, 8 og 9 ta hensyn til finansielle kontrakter, som opsjoner, futures og swaps, som reduserer risikoen for at eiendelene ikke dekker de forsikringsmessige avsetningene.</article> <article class="defaultP" margin-top="true">§ 6 første ledd nr. 11 skal lyde:<ul class="defaultList"><li data-li-identifier="11." data-name="11."><article class="listArticle" data-absoluteaddress="/kapittel/1/ledd/3/punkt/1/" id="kapittel-1-ledd-3-punkt-1"><span class="data-originalId">11.</span><article class="legalP" data-absoluteaddress="/kapittel/1/ledd/3/punkt/1/ledd/1/" id="kapittel-1-ledd-3-punkt-1-ledd-1">Andeler i verdipapirfond eller foretak for kollektiv investering i finansielle instrumenter som omfattes av Rdir. 1985/611/EØF om samordning av lover og forskrifter om visse foretak for kollektiv investering i verdipapirer (investeringsforetak).</article></article></li></ul></article> <article class="defaultP" margin-top="true">§ 6 første ledd nr. 14 skal lyde:</article><article class="defaultP"><i>Andre omsettelige finansielle instrumenter</i><ul class="defaultList"><li data-li-identifier="14." data-name="14."><article class="listArticle" data-absoluteaddress="/kapittel/1/ledd/3/punkt/2/" id="kapittel-1-ledd-3-punkt-2"><span class="data-originalId">14.</span><article class="legalP" data-absoluteaddress="/kapittel/1/ledd/3/punkt/2/ledd/1/" id="kapittel-1-ledd-3-punkt-2-ledd-1">Omsettelige aksjer, eierandeler, verdipapirfondsandeler og fordringer som ikke omfattes av nr. 1 til og med nr. 13. Det er et vilkår at finansielle instrumenter som nevnt i første punktum kan realiseres på kort sikt. Vilkåret gjelder likevel ikke dersom utsteder er norsk finansinstitusjon, kredittinstitusjon etablert i EØS-stat eller forsikringsforetak etablert i EØS-stat.</article></article></li></ul></article> <article class="defaultP" margin-top="true">§ 6 annet ledd annet punktum skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Det er et vilkår at eiendelene til datterselskapet plasseres i samsvar med §§ 7, 8, 9 og 13.</article> <article class="defaultP" margin-top="true">§ 7 første ledd annet og tredje punktum skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Aksjer i forsikringsselskaper eller andre finansinstitusjoner i det konsernet forsikringsselskapet inngår, medregnes ikke. Som finansinstitusjon regnes her også låneformidlingsforetak, verdipapirforetak, forvaltningsforetak for verdipapirfond og norske eiendomsmeglingsforetak.</article> <article class="defaultP" margin-top="true">§ 7 annet ledd annet og nytt tredje punktum skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Begrensningen i første ledd første punktum gjelder heller ikke for andeler i verdipapirfond og foretak for kollektiv investering i finansielle instrumenter som etter vedtektene<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/ledd/6/punkt/1/" id="kapittel-1-ledd-6-punkt-1"><span class="data-originalId">-</span><article class="legalP" data-absoluteaddress="/kapittel/1/ledd/6/punkt/1/ledd/1/" id="kapittel-1-ledd-6-punkt-1-ledd-1">skal plassere sine midler i eiendeler som omfattes av § 6 første ledd nr. 1 til og med nr. 8 (obligasjonsfond) eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/6/punkt/2/" id="kapittel-1-ledd-6-punkt-2"><span class="data-originalId">-</span><article class="legalP" data-absoluteaddress="/kapittel/1/ledd/6/punkt/2/ledd/1/" id="kapittel-1-ledd-6-punkt-2-ledd-1">kan plassere sine midler både i eiendeler som omfattes av § 6 første ledd nr. 1 til og med nr. 8 og i andre eiendeler (kombinasjonsfond). Dette unntaket får anvendelse i forhold til den vekt fondets eller foretakets plasseringer i eiendeler som omfattes av § 6 første ledd nr. 1 til og med nr. 8 hadde i henhold til balansen ved utgangen av foregående år.</article></article></li></ul></article> <article class="defaultP" margin-top="true">§ 7 femte ledd nytt annet punktum skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Første ledd annet og tredje punktum og annet ledd første punktum gjelder tilsvarende.</article> <article class="defaultP" margin-top="true">§ 8 annet ledd tredje og nye fjerde til sjette punktum skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Begrensningene i første ledd gjelder heller ikke for aksjer og andre plasseringer i datterselskap som omfattes av § 6 annet ledd, eller for plasseringer i aksjer i selskaper som nevnt i § 7 første ledd annet og tredje punktum. Begrensningene i første ledd gjelder heller ikke for plasseringer i selskaper hvis virksomhet etter vedtektene er begrenset til å foreta plasseringer som omfattes av § 6 nr. 1 og 2. Begrensningene i første ledd gjelder ikke et selskaps innskudd i bank i samme konsern når innskuddet er godkjent av Kredittilsynet og er ledd i betalingsformidlingen knyttet til selskapets virksomhet. Begrensningene i første ledd gjelder ikke for et forsikringsselskaps krav på et annet forsikringsselskap i forbindelse med flytting av forsikring i henhold til forskrift av 27. november 1991 nr. 757 om rett til overføring av oppsamlede midler knyttet til kollektiv eller individuell livs- eller pensjonsforsikring.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-05-11-428/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. juli 2000.</article></section></main></body></html>