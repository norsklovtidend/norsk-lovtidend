<!DOCTYPE html><html lang="no"><head><title>Forskrift om vektårsavgift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:54</dd><dt class="legacyID">Datokode</dt><dd class="legacyID">FOR-2000-06-29-688</dd><dt class="dokid">DokumentID</dt><dd class="dokid">LTI/forskrift/2000-06-29-688</dd><dt class="ministry">Departement</dt><dd class="ministry"><ul><li>Finansdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 16</dd><dt class="dateInForce">I kraft fra</dt><dd class="dateInForce">2000-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-08-23-823</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2</li></ul></dd><dt class="legalArea">Rettsområde</dt><dd class="legalArea"><ul><li>Skatte- og avgiftsrett &gt; Særavgifter</li></ul></dd><dt class="dateOfPublication">Kunngjort</dt><dd class="dateOfPublication">2000-08-07</dd><dt class="titleShort">Korttittel</dt><dd class="titleShort">Forskrift om vektårsavgift</dd><dt class="title">Tittel</dt><dd class="title">Forskrift om vektårsavgift.</dd><dt class="miscInformation">Annet om dokumentet</dt><dd class="miscInformation">Fastsatt av Finansdepartementet 29. juni 2000 med hjemmel i lov av 19. juni 1959 nr. 2 om avgifter vedrørende motorkjøretøyer og båter og Stortingets avgiftsvedtak.</dd><dt class="refid">RefID</dt><dd class="refid">forskrift/2000-06-29-688</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vektårsavgift.<ul class="tocSubUl"><li>I. Innledende bestemmelser<ul class="tocSubUl"><li>§ 1. Virkeområde – omfang</li><li>§ 2. Utskriving og betaling av avgift</li></ul></li><li>II. Vektgradert årsavgift<ul class="tocSubUl"><li>§ 3. Grunnlag for avgiftsberegningen</li><li>§ 4. Avgiftsmessig nedregistrering</li><li>§ 5. Endring av avgiftsgrunnlag</li><li>§ 6. Tilleggsberegning ved overtredelse av registreringsplikt</li><li>§ 7. Korttidsbruk av tilhenger</li></ul></li><li>III. Miljødifferensiert årsavgift for dieseldrevne kjøretøy<ul class="tocSubUl"><li>§ 8. Grunnlag for avgiftsberegningen</li><li>§ 9. Nedsettelse av avgasskravnivå</li></ul></li><li>IV. Avsluttende bestemmelser<ul class="tocSubUl"><li>§ 10. Avgiftsrefusjon</li><li>§ 11. Påkrav, varsel om inndraging av kjennemerker</li><li>§ 12. Renteberegning</li><li>§ 13. Ansvar for avgiften ved overdragelse av kjøretøy</li><li>§ 14. Kontroll</li><li>§ 15. Taushetsplikt</li><li>§ 16. Utfyllende bestemmelser</li><li>§ 17. Ikrafttreden og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-29-688" id="dokument"><h1>Forskrift om vektårsavgift.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-06-29-688/KAPITTEL_1" data-partID="k1"><h2>I. Innledende bestemmelser</h2><article class="legalArticle" data-lovdata-URL="LTI/forskrift/2000-06-29-688/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde – omfang</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften her fastsetter bestemmelser om beregning og utskriving av avgift for kjøretøy som er avgiftspliktig i henhold til Stortingets vedtak om vektårsavgift, og om kontroll av avgiftspliktige kjøretøy.</article></article><article class="legalArticle" data-lovdata-URL="LTI/forskrift/2000-06-29-688/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Utskriving og betaling av avgift</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Oslo distriktstollsted (senere kalt distriktstollstedet) beregner og skriver ut avgiften i to terminer pr. år for avgiftspliktige kjøretøy som pr. 1. januar og 1. juli står registrert i Vegdirektoratets motorvognregister. Innbetalingskort sendes registrert eier.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">For kjøretøy som ikke står registrert i motorvognregisteret pr. 1. januar og 1. juli, men kommer til registrering, oppstår avgiftsplikten ved registreringen. Når distriktstollstedet mottar melding om slik registrering, skal distriktstollstedet beregne og skrive ut avgiften og innbetalingskort sendes registrert eier. Det skal i slike tilfeller skrives ut en forholdsmessig avgift beregnet pr. påbegynt måned og måneder fram til terminens avslutning.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Avgift betales på den måte og innen den frist som bestemmes av distriktstollstedet.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-06-29-688/KAPITTEL_2" data-partID="k2"><h2>II. Vektgradert årsavgift</h2><article class="legalArticle" data-lovdata-URL="LTI/forskrift/2000-06-29-688/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Grunnlag for avgiftsberegningen</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">For motorkjøretøyer og kombinasjoner av kjøretøy (vogntog) skal det betales vektgradert årsavgift på bakgrunn av kjøretøyets akselantall, fjæringssystem og registrerte tillatte totalvekt etter de satser som fremgår av Stortingets vedtak om vektårsavgift.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">For motorkjøretøy som skal trekke forskjellige tilhengere skal satsen for den kombinasjon av kjøretøy som gir høyest avgift benyttes, likevel minst satsen for samme motorkjøretøy uten at det benyttes som kombinasjon av kjøretøy.</article></article><article class="legalArticle" data-lovdata-URL="LTI/forskrift/2000-06-29-688/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Avgiftsmessig nedregistrering</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Avgiftsgrunnlaget for et kjøretøy kan settes lavere enn kjøretøyets tillatte totalvekt dersom eieren ved skriftlig henvendelse til Statens vegvesens vegkontor (senere kalt vegkontoret) ber om dette. Avgiftsgrunnlaget for kjøretøyet kan ikke settes lavere enn minimumsgrensen for avgiftsplikt.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Redusert avgiftsgrunnlag kan senere økes, men kan da ikke på nytt reduseres så lenge kjøretøyet er registrert på samme eier.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Dersom kjøretøyet brukes med aktuell totalvekt som overskrider det reduserte avgiftsgrunnlag med 10% eller mer, bortfaller adgangen til redusert avgiftsgrunnlag. Avgiftsgrunnlaget settes da opp til kjøretøyets tillatte totalvekt. Det kan på nytt ikke reduseres med mindre kjøretøyet skifter eier.</article></article><article class="legalArticle" data-lovdata-URL="LTI/forskrift/2000-06-29-688/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endring av avgiftsgrunnlag</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Et kjøretøy kan endre avgiftsgruppe til en høyere avgiftsgruppe i løpet av terminen. I slike tilfeller skal tilleggsavgiften beregnes som for nyregistrerte kjøretøy. Distriktstollstedet beregner og skriver ut tilleggsavgiften. Innbetalingskort sendes registrert eier.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Dersom et kjøretøy i løpet av terminen endrer avgiftsgruppe til en lavere gruppe, får dette ingen avgiftsmessig betydning før avgiftsutskrivingen for påfølgende termin. Ved en slik endring må melding gis vegkontoret i løpet av de siste 20 dager før ny termin.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Ved endring av avgiftsgruppe, skal nytt vognkort utstedes.</article></article><article class="legalArticle" data-lovdata-URL="LTI/forskrift/2000-06-29-688/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilleggsberegning ved overtredelse av registreringsplikt</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Dersom tilhenger urettmessig benyttes ved at foreskrevet registrering av avgiftskode ikke er foretatt, skal det beregnes avgift med grunnlag i tillatt totalvekt for den henger som urettmessig er benyttet. Avgift beregnes i slike tilfeller for hele terminens lengde.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Distriktstollstedet foretar beregning og utskriving av avgiften.</article></article><article class="legalArticle" data-lovdata-URL="LTI/forskrift/2000-06-29-688/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Korttidsbruk av tilhenger</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">For kjøretøy som for en kortere periode skal trekke tilhenger, eller trekke tilhenger som medfører at kjøretøykombinasjonen kommer inn under en avgiftskode med høyere avgift enn det kombinasjonen er registrert for, kan tolldistriktssjefen i vedkommende distrikt (senere kalt tolldistriktssjefen) gi tillatelse til slik kjøring uten at kjøretøykombinasjonen registreres med egen avgiftskode.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Det skal i slike tilfeller svares en døgnavgift tilsvarende 2% av full vektårsavgift for den aktuelle kjøretøykombinasjonen, likevel ikke mindre enn kr 35. Avgiften skal beregnes pr. påbegynt døgn tillatelsen gjelder for. Avgiftsbeløp avrundes nedover til nærmeste hele krone. Tolldistriktssjefen beregner og skriver ut avgiften.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Avgiften skal være betalt før kjøringen finner sted. Tolldistriktssjefen kan i særlige tilfeller dispensere fra dette kravet.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-06-29-688/KAPITTEL_3" data-partID="k3"><h2>III. Miljødifferensiert årsavgift for dieseldrevne kjøretøy</h2><article class="legalArticle" data-lovdata-URL="LTI/forskrift/2000-06-29-688/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Grunnlag for avgiftsberegningen</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">For avgiftspliktige dieseldrevne motorkjøretøyer skal det, i tillegg til vektgradert årsavgift etter kapittel II, betales avgift på bakgrunn av hvilket avgasskravnivå kjøretøyet oppfyller. Avgift betales etter de satser som fremgår av Stortingets vedtak om vektårsavgift.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Kjøretøy registrert etter nedenfor nevnte datoer anses å oppfylle de tilhørende avgasskravnivå:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/2/punkt/1/" id="kapittel-3-paragraf-1-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/2/punkt/1/ledd/1/" id="kapittel-3-paragraf-1-ledd-2-punkt-1-ledd-1">registrert før 1. oktober 1993 – tilfredsstiller ingen avgasskravnivå (ikke EURO)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/2/punkt/2/" id="kapittel-3-paragraf-1-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/2/punkt/2/ledd/1/" id="kapittel-3-paragraf-1-ledd-2-punkt-2-ledd-1">registrert etter 1. oktober 1993 – tilfredsstiller EURO I</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/2/punkt/3/" id="kapittel-3-paragraf-1-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/2/punkt/3/ledd/1/" id="kapittel-3-paragraf-1-ledd-2-punkt-3-ledd-1">registrert etter 1. oktober 1996 – tilfredsstiller EURO II</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/1/ledd/2/punkt/4/" id="kapittel-3-paragraf-1-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/3/paragraf/1/ledd/2/punkt/4/ledd/1/" id="kapittel-3-paragraf-1-ledd-2-punkt-4-ledd-1">registrert etter 1. oktober 2000 – tilfredsstiller EURO III.</article></article></li></ul></article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">For kjøretøy som er ikke er førstegangsregistrert i Norge anses registreringsdatoen å være tidspunktet for førstegangs registrering i utlandet.</article></article><article class="legalArticle" data-lovdata-URL="LTI/forskrift/2000-06-29-688/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Nedsettelse av avgasskravnivå</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Dersom det på betryggende måte kan dokumenteres at et kjøretøy oppfyller et strengere avgasskravnivå enn det datoen for registrering tilsier, kan vegkontoret etter søknad fastsette et lavere avgasskravnivå.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/2000-06-29-688/KAPITTEL_4" data-partID="k4"><h2>IV. Avsluttende bestemmelser</h2><article class="legalArticle" data-lovdata-URL="LTI/forskrift/2000-06-29-688/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avgiftsrefusjon</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">For kjøretøy som blir avregistrert og som står avregistrert ut terminen, kan betalt avgift for avregistreringsperioden refunderes etter søknad til distriktstollstedet.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Avregistreringsperioden regnes i slike tilfeller i hele måneder fratrukket avregistreringsmåned fram til terminens avslutning.</article></article><article class="legalArticle" data-lovdata-URL="LTI/forskrift/2000-06-29-688/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Påkrav, varsel om inndraging av kjennemerker</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Etter forfallsdato sender distriktstollstedet et påkrav med varsel om inndraging av kjennemerker for skyldig avgift og eventuelt renter. Påkravet sendes den sist registrerte eier som gis en kort betalingsfrist fastsatt av distriktstollstedet.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Med registrert eier forstås i denne forskrift den som står som registrert eier av kjøretøyet i motorvognregisteret eller er ny eier i henhold til gyldig salgsmelding.</article></article><article class="legalArticle" data-lovdata-URL="LTI/forskrift/2000-06-29-688/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Renteberegning</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">For avgift som ikke er betalt i rett tid betales renter. Rentesatsen skal være 3 prosentenheter over den til enhver tid gjeldende rentesats fastsatt i forskrift med hjemmel i § 3 første ledd første punktum i lov av 17. desember 1976 nr. 100 om renter ved forsinket betaling m.m. Rentene beregnes fra forfallsdag og inntil betaling skjer.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Rentebeløp under kr 50 oppkreves ikke.</article></article><article class="legalArticle" data-lovdata-URL="LTI/forskrift/2000-06-29-688/§13" data-name="§13" data-partID="§13" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ansvar for avgiften ved overdragelse av kjøretøy</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Etter § 6 i lov om avgifter vedrørende motorkjøretøyer og båter er eieren ansvarlig for avgiften. Ved overdragelse av kjøretøy, er erververen solidarisk ansvarlig med den tidligere eier for siste termin av forfalte avgifter og renter samt for avgift og renter som er påløpt etter utløpet av siste termin og fram til overdragelsestidspunktet.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Kjøretøy tillates ikke omregistrert før all skyldig avgift er betalt.</article><article class="legalP" data-absoluteaddress="/kapittel/4/paragraf/4/ledd/3/" id="kapittel-4-paragraf-4-ledd-3">Eventuell fordeling av avgiften mellom kjøper og selger er staten uvedkommende.</article></article><article class="legalArticle" data-lovdata-URL="LTI/forskrift/2000-06-29-688/§14" data-name="§14" data-partID="§14" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/4/paragraf/5/punkt/1/" id="kapittel-4-paragraf-5-punkt-1"><span class="data-originalId">1.</span><article class="legalP" data-absoluteaddress="/kapittel/4/paragraf/5/punkt/1/ledd/1/" id="kapittel-4-paragraf-5-punkt-1-ledd-1">Tjenestemenn fra tollvesenet og vegkontoret samt politi og lensmenn kan når som helst uten varsel kontrollere kjøretøy for å påse at avgiftsbestemmelsene blir overholdt.</article><article class="legalP" data-absoluteaddress="/kapittel/4/paragraf/5/punkt/1/ledd/2/" id="kapittel-4-paragraf-5-punkt-1-ledd-2">Ved slik kontroll plikter føreren å:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/5/punkt/1/ledd/2/punkt/1/" id="kapittel-4-paragraf-5-punkt-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/5/punkt/1/ledd/2/punkt/1/ledd/1/" id="kapittel-4-paragraf-5-punkt-1-ledd-2-punkt-1-ledd-1">stanse straks og/eller forholde seg som det blir anvist ved tegn eller skilt,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/5/punkt/1/ledd/2/punkt/2/" id="kapittel-4-paragraf-5-punkt-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/5/punkt/1/ledd/2/punkt/2/ledd/1/" id="kapittel-4-paragraf-5-punkt-1-ledd-2-punkt-2-ledd-1">oppholde seg ved kjøretøyet til kontrollen er avsluttet eller til det er gitt tillatelse til å forlate stedet,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/4/paragraf/5/punkt/1/ledd/2/punkt/3/" id="kapittel-4-paragraf-5-punkt-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/4/paragraf/5/punkt/1/ledd/2/punkt/3/ledd/1/" id="kapittel-4-paragraf-5-punkt-1-ledd-2-punkt-3-ledd-1">vise frem offentlige dokumenter som det er påbudt å ha med under kjøringen og gi opplysninger som kontrollmyndigheten mener har betydning for avgiftskontrollen,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/4/paragraf/5/punkt/1/ledd/2/punkt/4/" id="kapittel-4-paragraf-5-punkt-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/4/paragraf/5/punkt/1/ledd/2/punkt/4/ledd/1/" id="kapittel-4-paragraf-5-punkt-1-ledd-2-punkt-4-ledd-1">kjøre til anvist veie- eller kontrollplass.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/kapittel/4/paragraf/5/punkt/2/" id="kapittel-4-paragraf-5-punkt-2"><span class="data-originalId">2.</span><article class="legalP" data-absoluteaddress="/kapittel/4/paragraf/5/punkt/2/ledd/1/" id="kapittel-4-paragraf-5-punkt-2-ledd-1">Tjenestemenn fra tollvesenet skal i kontrolløyemed når som helst ha adgang til å:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/5/punkt/2/ledd/1/punkt/1/" id="kapittel-4-paragraf-5-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/5/punkt/2/ledd/1/punkt/1/ledd/1/" id="kapittel-4-paragraf-5-punkt-2-ledd-1-punkt-1-ledd-1">foreta kontroll av forretningslokaler, verksted o.l. hos den avgiftspliktige og hos enhver som importerer, forhandler, produserer, foretar statusendring eller oppbygging av kjøretøy eller importerer/forhandler deler til kjøretøy,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/5/punkt/2/ledd/1/punkt/2/" id="kapittel-4-paragraf-5-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/5/punkt/2/ledd/1/punkt/2/ledd/1/" id="kapittel-4-paragraf-5-punkt-2-ledd-1-punkt-2-ledd-1">kreve seg forelagt eller sendt inn til gjennomsyn regnskaper med bilag, noteringer, kontrakter og korrespondansen.</article></article></li></ul></article></article></li></ul><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Den avgiftspliktige, vedkommende firmas eier eller ansatte plikter å yte de nevnte tjenestemenn den nødvendige hjelp og veiledning.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Tollvesenet kan kreve at kjøretøy fremstilles for vegkontoret for kontroll av kjøretøyets registreringsforhold av hensyn til avgiften.</article><article class="legalP" data-absoluteaddress="/kapittel/4/paragraf/5/ledd/3/" id="kapittel-4-paragraf-5-ledd-3">Ved omregistrering og påskilting av kjøretøy kan det kreves forevist kvittering for at forfalte avgifter er betalt.</article><article class="legalP" data-absoluteaddress="/kapittel/4/paragraf/5/ledd/4/" id="kapittel-4-paragraf-5-ledd-4">For avgift som er betalt etter forfall, bør vognføreren som bevis ved en eventuell kontroll ha med seg avgiftskvittering under kjøringen.</article></article><article class="legalArticle" data-lovdata-URL="LTI/forskrift/2000-06-29-688/§15" data-name="§15" data-partID="§15" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Enhver som innehar offentlige verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, og drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/kapittel/4/paragraf/6/ledd/2/" id="kapittel-4-paragraf-6-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysningene gis og departementet samtykker i dette.</article><article class="legalP" data-absoluteaddress="/kapittel/4/paragraf/6/ledd/3/" id="kapittel-4-paragraf-6-ledd-3">Den som mottar opplysninger i medhold av annet ledd, har selv taushetsplikt om disse.</article></article><article class="legalArticle" data-lovdata-URL="LTI/forskrift/2000-06-29-688/§16" data-name="§16" data-partID="§16" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende bestemmelser</span></h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Spørsmål om avgiftspliktens omfang forelegges Toll- og avgiftsdirektoratet.</article><article class="legalP" data-absoluteaddress="/kapittel/4/paragraf/7/ledd/2/" id="kapittel-4-paragraf-7-ledd-2">Direktoratet kan gi forskrifter om presisering, utfylling og gjennomføring av denne forskrift, herunder beregning, tilbakebetaling og kontroll mv.</article></article><article class="legalArticle" data-lovdata-URL="LTI/forskrift/2000-06-29-688/§17" data-name="§17" data-partID="§17" data-absoluteaddress="/kapittel/4/paragraf/8/" id="kapittel-4-paragraf-8"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttreden og overgangsbestemmelser</span></h3><article class="legalP" data-absoluteaddress="/kapittel/4/paragraf/8/ledd/1/" id="kapittel-4-paragraf-8-ledd-1">Forskriften gjelder fra 1. juli 2000.</article><article class="legalP" data-absoluteaddress="/kapittel/4/paragraf/8/ledd/2/" id="kapittel-4-paragraf-8-ledd-2">Fra samme tidspunkt oppheves forskrift 23. august 1993 nr. 823 om vektårsavgift.</article></article></section></main></body></html>