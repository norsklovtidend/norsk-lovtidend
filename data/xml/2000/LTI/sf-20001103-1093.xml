<!DOCTYPE html><html lang="no"><head><title>Instruks om internkontroll og systemrettet tilsyn med det sivile beredskapsarbeidet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:36</dd><dt class="legacyID">Datokode</dt><dd class="legacyID">FOR-2000-11-03-1093</dd><dt class="dokid">DokumentID</dt><dd class="dokid">LTI/forskrift/2000-11-03-1093</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 25</dd><dt class="dateInForce">I kraft fra</dt><dd class="dateInForce">2000-11-03</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">2000-11-29</dd><dt class="titleShort">Korttittel</dt><dd class="titleShort">Instruks om det sivile beredskapsarbeidet</dd><dt class="title">Tittel</dt><dd class="title">Instruks om internkontroll og systemrettet tilsyn med det sivile beredskapsarbeidet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 3. november 2000. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2000-11-03-1093</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om internkontroll og systemrettet tilsyn med det sivile beredskapsarbeidet.</li></ul></dd></dl></header><main class="documentBody" data-lovdata-URL="LTI/forskrift/2000-11-03-1093" id="dokument"><h1>Instruks om internkontroll og systemrettet tilsyn med det sivile beredskapsarbeidet.</h1> <article class="defaultP" margin-top="true">1. <i>Virkeområde</i></article><article class="legalP" data-absoluteaddress="/ledd/1/" id="ledd-1">Denne instruks gjelder den sivile beredskap og ikke det militære forsvar. Forsvaret må imidlertid som bruker og behovsstiller i forhold til de sivile forsyningsdepartementer forholde seg til det internkontrollsystem som innføres for den sivile beredskapsplanleggingen.</article> <article class="defaultP" margin-top="true">2. <i>Ansvar for beredskapsarbeidet i departementene</i></article><article class="legalP" data-absoluteaddress="/ledd/2/" id="ledd-2">Det enkelte fagdepartement er ansvarlig for egne beredskapsforberedelser for kriser og katastrofer i fred, sikkerhetspolitiske kriser og krig.</article><article class="legalP" data-absoluteaddress="/ledd/3/" id="ledd-3">Det departement som ordinært har ansvaret for et fagområde, har også ansvaret for nødvendig beredskapsplanlegging og eventuell iverksettelse av tiltak i en krisesituasjon. Innføring av internkontroll og tilsyn rokker ikke ved dette prinsippet.</article><article class="legalP" data-absoluteaddress="/ledd/4/" id="ledd-4">Justisdepartementet er gjennom kgl.res. av 16. september 1994 gitt et samordningsansvar på beredskapssektoren. Denne instruks har som formål å bidra til ivaretakelsen av dette ansvaret.</article> <article class="defaultP" margin-top="true">3. <i>Internkontroll</i></article><article class="legalP" data-absoluteaddress="/ledd/5/" id="ledd-5">Departementene skal etablere et internkontrollsystem for sitt beredskapsarbeid. Systemet skal sikre:<ul class="defaultList"><li data-li-identifier="-" data-name="-"><article class="listArticle" data-absoluteaddress="/ledd/5/punkt/1/" id="ledd-5-punkt-1"><span class="data-originalId">-</span><article class="legalP" data-absoluteaddress="/ledd/5/punkt/1/ledd/1/" id="ledd-5-punkt-1-ledd-1">en systematisk metode for departementenes eget arbeid med å sikre god kvalitet på beredskapsplanleggingen og</article></article></li><li data-li-identifier="-" data-name="-"><article class="listArticle" data-absoluteaddress="/ledd/5/punkt/2/" id="ledd-5-punkt-2"><span class="data-originalId">-</span><article class="legalP" data-absoluteaddress="/ledd/5/punkt/2/ledd/1/" id="ledd-5-punkt-2-ledd-1">en målrettet og effektiv bruk av ressursene til beredskapsformål.</article></article></li></ul></article><article class="legalP" data-absoluteaddress="/ledd/6/" id="ledd-6">Departementene skal kunne dokumentere at de har gjennomført tiltak som setter departementet og deres underliggende etater i stand til å håndtere prioriterte funksjoner og oppgaver under kriser og katastrofer i fred, under sikkerhetspolitiske kriser og i krig. De krav som stilles til departementenes internkontrollsystem gjelder også om oppgavene ivaretas av andre etater eller av fylkesmenn.</article><article class="legalP" data-absoluteaddress="/ledd/7/" id="ledd-7">Justisdepartementet skal følge opp departementenes internkontroll gjennom innhenting av rapporter.</article> <article class="defaultP" margin-top="true">4. <i>Rapportering</i></article><article class="legalP" data-absoluteaddress="/ledd/8/" id="ledd-8">Departementene skal med to års mellomrom avgi rapport til Justisdepartementet om status for beredskapsarbeidet. Justisdepartementet har fullmakt til å endre rapporteringsintervallene.</article><article class="legalP" data-absoluteaddress="/ledd/9/" id="ledd-9">Justisdepartementet kan gi nærmere retningslinjer om rapportenes form og innhold.</article> <article class="defaultP" margin-top="true">5. <i>Tilsyn</i></article><article class="legalP" data-absoluteaddress="/ledd/10/" id="ledd-10">Justisdepartementet kan etter kontakt med det aktuelle departementet beslutte at systemrettet tilsyn skal gjennomføres i et departement innenfor de områder hvor Justisdepartementet til enhver tid har et samordningsansvar. Systemrettet tilsyn omfatter målstruktur, planer og styringssystemer. Et slikt tilsyn skal være basert på risiko og vesentlighet.</article> <article class="defaultP" margin-top="true">6. <i>Statusrapporter</i></article><article class="legalP" data-absoluteaddress="/ledd/11/" id="ledd-11">På grunnlag av rapportene fra departementene, samt eventuelle tilsyn, utarbeider Justisdepartementet rapporter om status for den sivile beredskapen.</article><article class="legalP" data-absoluteaddress="/ledd/12/" id="ledd-12">Justisdepartementet gis ansvar for statusrapportering til Regjeringen.</article></main></body></html>