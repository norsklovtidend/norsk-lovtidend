<!DOCTYPE html><html lang="no"><head><title>Forskrift om godkjenning av sykehus og tilskudd til byggearbeider ved sykehus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">FOR-2000-12-01-1207</dd><dt class="dokid">DokumentID</dt><dd class="dokid">LTI/forskrift/2000-12-01-1207</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 27</dd><dt class="dateInForce">I kraft fra</dt><dd class="dateInForce">2001-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1969-09-26-9802</li><li>forskrift/1986-02-21-542</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-61/§2-1</li><li>lov/1999-07-02-61/§4-1</li><li>lov/1999-07-02-61/§6-3</li></ul></dd><dt class="dateOfPublication">Kunngjort</dt><dd class="dateOfPublication">2000-12-22</dd><dt class="titleShort">Korttittel</dt><dd class="titleShort">Forskrift om godkjenning av sykehus mv.</dd><dt class="title">Tittel</dt><dd class="title">Forskrift om godkjenning av sykehus og tilskudd til byggearbeider ved sykehus.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 1. desember 2000 med hjemmel i lov av 2. juli 1999 nr. 61 om spesialisthelsetjenesten m.m. § 2-1 fjerde ledd, § 4-1 og § 6-3 annet ledd. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/2000-12-01-1207</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av sykehus og tilskudd til byggearbeider ved sykehus.<ul class="tocSubUl"><li>Kapittel 1. Formål og virkeområde<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kapittel 2. Krav til sykehus som driver medisinsk laboratorie- og røntgenvirksomhet<ul class="tocSubUl"><li>§ 3. Krav til sykehus som driver medisinsk laboratorie- og røntgenvirksomhet</li></ul></li><li>Kapittel 3. Godkjenning av sykehus<ul class="tocSubUl"><li>§ 4. Krav om godkjenning</li><li>§ 5. Krav til søknaden</li><li>§ 6. Foreleggelse for det regionale helseutvalg</li><li>§ 7. Sentrale hensyn ved behandlingen av søknaden</li><li>§ 8. Adgang til å trekke godkjenningen tilbake</li></ul></li><li>Kapittel 4. Tilskudd til byggarbeider ved sykehus<ul class="tocSubUl"><li>§ 9. Utgifter som gir grunnlag for refusjon</li><li>§ 10. Godkjenning av utgifter</li><li>§ 11. Beregningen av refusjonsbeløpet</li></ul></li><li>Kapittel 5. Endring og ikraftsetting<ul class="tocSubUl"><li>§ 12. Endring av forskriften</li><li>§ 13. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-12-01-1207" id="dokument"><h1>Forskrift om godkjenning av sykehus og tilskudd til byggearbeider ved sykehus.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-12-01-1207/KAPITTEL_1" data-partID="k1"><h2>Kapittel 1. Formål og virkeområde</h2><article class="legalArticle" data-lovdata-URL="LTI/forskrift/2000-12-01-1207/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften skal bidra til rettferdig fordeling av helsetjenester, forsvarlige helsetjenester og rasjonell utnyttelse av tilgjengelige ressurser.</article></article><article class="legalArticle" data-lovdata-URL="LTI/forskrift/2000-12-01-1207/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder godkjenning av somatiske og psykiatriske sykehus.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Kapittel 4 gjelder refusjon av kostnader ved byggearbeider ved godkjente sykehus som inngår i vedtatt regional helseplan og som får dekket godkjente utgifter til drift og vedlikehold av en fylkeskommune etter spesialisthelsetjenesteloven § 6-1 første og annet ledd, og til utstyr i forbindelse med slike byggearbeider.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-12-01-1207/KAPITTEL_2" data-partID="k2"><h2>Kapittel 2. Krav til sykehus som driver medisinsk laboratorie- og røntgenvirksomhet</h2><article class="legalArticle" data-lovdata-URL="LTI/forskrift/2000-12-01-1207/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Krav til sykehus som driver medisinsk laboratorie- og røntgenvirksomhet</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Med medisinsk laboratorievirksomhet menes medisinsk virksomhet som analyserer og diagnostiserer prøver og som gir undersøkelse og behandling som krever spesialistkompetanse innen det relevante medisinske laboratoriefag. Med medisinsk røntgenvirksomhet menes medisinsk virksomhet som gir pasienter røntgenundersøkelse og diagnostikk og røntgenterapi som krever spesialistkompetanse i medisinsk radiologi.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Sykehus som driver medisinsk laboratorie- eller røntgenvirksomhet skal gi råd og veiledning til rekvirenten om nytte av ulike undersøkelser og delta i befolkningsundersøkelser som er satt i gang av sentrale helsemyndigheter.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Sykehus som inngår i vedtatt regional helseplan og statlig finansierte sykehus som driver medisinsk laboratorie- og røntgenvirksomhet skal også delta i forebyggende arbeid og avgi uttalelse i spørsmål som gjelder hygiene eller infeksjonsmedisin på anmodning fra lokale eller sentrale helsemyndigheter.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-12-01-1207/KAPITTEL_3" data-partID="k3"><h2>Kapittel 3. Godkjenning av sykehus</h2><article class="legalArticle" data-lovdata-URL="LTI/forskrift/2000-12-01-1207/§4" data-name="§4" data-partID="§4" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Krav om godkjenning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Etablering av sykehus må godkjennes av departementet før det kan yte helsetjenester, jf. spesialisthelsetjenesteloven § 4-1.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Godkjente sykehus som omfattes av kapittel 4 skal søke om ny godkjenning ved bygging, utbygging eller ombygging av sykehus, der utgiftene til byggearbeid og utstyr er anslått til samlet 50 millioner eller mer. Når godkjente sykehus som omfattes av kapittel 4 vedtas omdannet til aksjeselskap eller stiftelse, skal omdanningen fremlegges for departementet for vurdering av om endringen i tilknytningsform er en vesentlig endring som krever at sykehuset godkjennes på nytt.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Godkjente sykehus som omfattes av spesialisthelsetjenesteloven § 5-5 om legefordeling og som ikke omfattes av annet ledd skal søke om ny godkjenning ved utvidelse av tjenestetilbudet til å omfatte nye medisinske fagområder.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Godkjente sykehus som ikke omfattes av annet eller tredje ledd skal søke om ny godkjenning ved endringer i virksomheten som innebærer utvidelse av tjenestetilbudet til å omfatte nye medisinske fagområder eller utvidelse av antall senger med mer enn 40% eller med mer enn 10 senger i forhold til allerede godkjent sengeantall. Opprettelse av mer enn tre nye stillinger i løpet av to år samlet for radiografer eller legespesialister innen medisinske laboratoriefag eller radiologi skal forelegges departementet for vurdering av om opprettelsen innebærer en vesentlig endring som krever ny godkjenning.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Endringer i godkjent sykehus etter bestemmelsene i annet, tredje og fjerde ledd kan ikke gjennomføres før godkjenning foreligger.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Sykehus som er blitt godkjent før denne forskriftens ikrafttreden skal fremdeles anses som godkjent. Medisinsk laboratorie- og røntgenvirksomhet som er blitt godkjent før denne forskriftens ikrafttreden skal fremdeles anses som godkjent virksomhet. Medisinsk laboratorie- og røntgenvirksomhet som var i drift før 1. april 1984 er å anse som godkjent virksomhet.</article></article><article class="legalArticle" data-lovdata-URL="LTI/forskrift/2000-12-01-1207/§5" data-name="§5" data-partID="§5" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til søknaden</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Søknaden skal inneholde alle nødvendige opplysninger for at departementet skal kunne vurdere om godkjenning bør gis, jf. § 7 og § 1, herunder anslått behov for helsepersonell.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Søknad om godkjenning av sykehus etter § 4 annet ledd skal inneholde et anslag over utgifter til byggearbeid og til utstyr i forbindelse med byggearbeidet. Hovedfunksjonsprogrammet skal vedlegges søknaden.</article></article><article class="legalArticle" data-lovdata-URL="LTI/forskrift/2000-12-01-1207/§6" data-name="§6" data-partID="§6" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Foreleggelse for det regionale helseutvalg</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Søknad om godkjenning av sykehus som inngår eller skal inngå i en regional helseplan skal forelegges det regionale helseutvalg for uttalelse, før søknaden oversendes departementet for godkjenning. Uttalelsen fra det regionale helseutvalget skal følge vedlagt søknaden.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Dersom departementet anser det hensiktsmessig, kan også søknad om godkjenning av sykehus som ikke omfattes av første ledd, forelegges det regionale helseutvalg for uttalelse.</article></article><article class="legalArticle" data-lovdata-URL="LTI/forskrift/2000-12-01-1207/§7" data-name="§7" data-partID="§7" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Sentrale hensyn ved behandlingen av søknaden</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Ved vurderingen av om godkjenning skal gis, kan det blant annet legges vekt på:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/4/ledd/1/punkt/1/" id="kapittel-3-paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/4/ledd/1/punkt/1/ledd/1/" id="kapittel-3-paragraf-4-ledd-1-punkt-1-ledd-1">om virksomheten sykehuset søker å etablere er faglig forsvarlig,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/4/ledd/1/punkt/2/" id="kapittel-3-paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/4/ledd/1/punkt/2/ledd/1/" id="kapittel-3-paragraf-4-ledd-1-punkt-2-ledd-1">om det foreligger behov for de aktuelle tjenestene,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/4/ledd/1/punkt/3/" id="kapittel-3-paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/4/ledd/1/punkt/3/ledd/1/" id="kapittel-3-paragraf-4-ledd-1-punkt-3-ledd-1">om sykehuset er tatt inn på regional helseplan,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/4/ledd/1/punkt/4/" id="kapittel-3-paragraf-4-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/4/ledd/1/punkt/4/ledd/1/" id="kapittel-3-paragraf-4-ledd-1-punkt-4-ledd-1">om etableringen eller endringen vil bidra til en rimelig geografisk fordeling av og tilgjengelighet til sykehustjenester og</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/4/ledd/1/punkt/5/" id="kapittel-3-paragraf-4-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/4/ledd/1/punkt/5/ledd/1/" id="kapittel-3-paragraf-4-ledd-1-punkt-5-ledd-1">om etableringen eller endringen vil bidra til en forsvarlig og hensiktsmessig utnyttelse av tilgjengelige ressurser som f.eks. helsepersonell.</article></article></li></ul></article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Departementet kan i hvert enkelt tilfelle knytte slike vilkår til godkjenningen som er påkrevet for å sikre oppfyllelse av spesialisthelsetjenesteloven og bestemmelser gitt i medhold av loven.</article></article><article class="legalArticle" data-lovdata-URL="LTI/forskrift/2000-12-01-1207/§8" data-name="§8" data-partID="§8" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Adgang til å trekke godkjenningen tilbake</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Godkjenning kan trekkes tilbake dersom virksomheten ikke drives forsvarlig. Ved brudd på vilkår knyttet til godkjenningen, kan godkjenningen trekkes tilbake dersom dette er i samsvar med de alminnelige forvaltningsrettslige regler om omgjøring.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/2000-12-01-1207/KAPITTEL_4" data-partID="k4"><h2>Kapittel 4. Tilskudd til byggarbeider ved sykehus</h2><article class="legalArticle" data-lovdata-URL="LTI/forskrift/2000-12-01-1207/§9" data-name="§9" data-partID="§9" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utgifter som gir grunnlag for refusjon</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Godkjente utgifter, jf. § 10, for byggearbeider ved sykehus som inngår i vedtatt regional helseplan og som etter spesialisthelsetjenesteloven § 6-1 første og annet ledd får dekket utgiftene til drift og vedlikehold av en fylkeskommune, gir grunnlag for refusjon. Dette gjelder også godkjente utgifter, jf. § 10, til utstyr i forbindelse med slike byggearbeider.</article></article><article class="legalArticle" data-lovdata-URL="LTI/forskrift/2000-12-01-1207/§10" data-name="§10" data-partID="§10" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Godkjenning av utgifter</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Utgifter som skal gi grunnlag for refusjon, jf. § 9, må godkjennes av Sosial- og helsedepartementet. Godkjenning av utgiftene skjer på grunnlag av det endelige revisorattesterte byggeregnskapet. Søknad om godkjenning av utgifter som skal gi grunnlag for refusjon må sendes departementet innen 1. mars i året før en eventuell utbetaling finner sted.</article></article><article class="legalArticle" data-lovdata-URL="LTI/forskrift/2000-12-01-1207/§11" data-name="§11" data-partID="§11" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Beregningen av refusjonsbeløpet</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Staten refunderer 37,5% av kostnadene ved renter og avskrivning for godkjente byggeutgifter og 50% av godkjente utgifter til utstyr i forbindelse med slike byggearbeider.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">For utgifter til byggearbeider gis tilskudd over 40 år med en rente fastsatt av departementet under hensyn til det alminnelige rentenivået.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">For utgifter til utstyr gis tilskudd over 10 år uten rente.</article><article class="legalP" data-absoluteaddress="/kapittel/4/paragraf/3/ledd/4/" id="kapittel-4-paragraf-3-ledd-4">Refusjon ytes fra og med det året utgiftene er godkjent, jf. § 10.</article><article class="legalP" data-absoluteaddress="/kapittel/4/paragraf/3/ledd/5/" id="kapittel-4-paragraf-3-ledd-5">Ved byggearbeider som samlet beløper seg til minst 150 millioner, kan departementet bestemme at hel eller delvis refusjon ytes fra et tidligere tidspunkt på grunnlag av foreløpig regnskap. Departementet kan også godkjenne refusjon oppdelt på de enkelte byggetrinn.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/2000-12-01-1207/KAPITTEL_5" data-partID="k5"><h2>Kapittel 5. Endring og ikraftsetting</h2><article class="legalArticle" data-lovdata-URL="LTI/forskrift/2000-12-01-1207/§12" data-name="§12" data-partID="§12" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Endring av forskriften</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Departementet kan endre denne forskrift.</article></article><article class="legalArticle" data-lovdata-URL="LTI/forskrift/2000-12-01-1207/§13" data-name="§13" data-partID="§13" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Forskriften trer i kraft 1. januar 2001. Fra samme tidspunkt oppheves alminnelige forskrifter om institusjoner som går inn under lov av 19. juni 1969 om sykehus m.v. og lov av 28. april 1961 om psykisk helsevern fastsatt ved kgl.res. av 26. september 1969 nr. 9802 med hjemmel i lov av 19. juni 1969 nr. 57 om sykehus m.v. § 3 og lov av 28. april 1961 nr. 2 om psykisk helsevern § 2 og forskrift om refusjon av godkjente kostnader til amortisering og renter fastsatt ved kgl.res. av 21. februar 1986 nr. 542 med hjemmel i lov av 19. juni 1969 nr. 57 om sykehus m.v. § 10 annet ledd.</article></article></section></main></body></html>