<!DOCTYPE html><html lang="no"><head><title>Forskrift om godkjenning av institusjoner som skal ha ansvar for tvungent psykisk helsevern.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:28</dd><dt class="legacyID">Datokode</dt><dd class="legacyID">FOR-2000-11-03-1098</dd><dt class="dokid">DokumentID</dt><dd class="dokid">LTI/forskrift/2000-11-03-1098</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 25</dd><dt class="dateInForce">I kraft fra</dt><dd class="dateInForce">2001-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-62/§3-13</li></ul></dd><dt class="dateOfPublication">Kunngjort</dt><dd class="dateOfPublication">2000-11-29</dd><dt class="titleShort">Korttittel</dt><dd class="titleShort">Forskrift om tvungent psykisk helsevern</dd><dt class="title">Tittel</dt><dd class="title">Forskrift om godkjenning av institusjoner som skal ha ansvar for tvungent psykisk helsevern.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 3. november 2000 med hjemmel i lov av 2. juli 1999 nr. 62 om etablering og gjennomføring av psykisk helsevern (psykisk helsevernloven) § 3-13. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/2000-11-03-1098</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av institusjoner som skal ha ansvar for tvungent psykisk helsevern.<ul class="tocSubUl"><li>Kap. I. Alminnelige bestemmelser<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kap. II. Krav til institusjoner som skal ha ansvar for pasienter under tvungent psykisk helsevern med og uten døgnopphold (jf. psykisk helsevernloven § 3-1)<ul class="tocSubUl"><li>§ 3. Formelle krav</li><li>§ 4. Materielle krav</li><li>§ 5. Krav til bemanning</li></ul></li><li>Kap. III. Dispensasjon, klage mv.<ul class="tocSubUl"><li>§ 6. Dispensasjon</li><li>§ 7. Godkjenningsmyndighet</li><li>§ 8. Klage</li><li>§ 9. Ikrafttreden og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-11-03-1098" id="dokument"><h1>Forskrift om godkjenning av institusjoner som skal ha ansvar for tvungent psykisk helsevern.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-11-03-1098/KAPITTEL_1" data-partID="k1"><h2>Kap. I. Alminnelige bestemmelser</h2><article class="legalArticle" data-lovdata-URL="LTI/forskrift/2000-11-03-1098/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften skal sikre at ansvaret for undersøkelse og behandling av pasienter under tvungent psykisk helsevern ligger ved en institusjon som har forutsetninger for utøvelse av slike oppgaver, slik at kravet til forsvarlig behandling kan ivaretas.</article></article><article class="legalArticle" data-lovdata-URL="LTI/forskrift/2000-11-03-1098/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder vilkårene for godkjenning av institusjoner som skal være ansvarlig for eller kunne anvende tvungent psykisk helsevern med og uten døgnopphold.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Med institusjoner i forskriften her forstås også avdelinger ved institusjoner i de tilfeller det vil være aktuelt med egen godkjenning av slike avdelinger.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-11-03-1098/KAPITTEL_2" data-partID="k2"><h2>Kap. II. Krav til institusjoner som skal ha ansvar for pasienter under tvungent psykisk helsevern med og uten døgnopphold (jf. psykisk helsevernloven § 3-1)</h2><article class="legalArticle" data-lovdata-URL="LTI/forskrift/2000-11-03-1098/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Formelle krav</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Institusjoner som kan godkjennes etter forskriften her må være inntatt på vedtatt regional helseplan, jf. lov av 2. juli 1999 nr. 61 om spesialisthelsetjenesten m.m. § 4-1 og forskrift om regional helseplan av 1. februar 1999 nr. 188 gitt med hjemmel i samme lovs § 5-3 annet ledd. Frem til vedtatte regionale planer foreligger, stilles det krav om at institusjonen er inntatt på godkjent offentlig helseplan.</article></article><article class="legalArticle" data-lovdata-URL="LTI/forskrift/2000-11-03-1098/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Materielle krav</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Institusjonen må være fysisk utformet og materielt utstyrt på en slik måte at kravet til forsvarlig behandling kan ivaretas.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">For institusjoner som skal ha ansvar for tvungent psykisk helsevern med døgnopphold, stilles det i tillegg følgende krav:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">institusjonen skal så langt det er mulig gi tilbud om enerom til pasienter under tvungent psykisk helsevern med døgnopphold.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">institusjonen skal ha tilstrekkelig med fellesarealer. Fellesarealene skal være oversiktlige.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">institusjonen skal ha lokaler som er egnet til fritidsaktiviteter og opplæringsformål.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/ledd/2/punkt/4/" id="kapittel-2-paragraf-2-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/ledd/2/punkt/4/ledd/1/" id="kapittel-2-paragraf-2-ledd-2-punkt-4-ledd-1">institusjonen skal ha tilgang på egnede utearealer, som bør være i umiddelbar nærhet av institusjonen.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/ledd/2/punkt/5/" id="kapittel-2-paragraf-2-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/ledd/2/punkt/5/ledd/1/" id="kapittel-2-paragraf-2-ledd-2-punkt-5-ledd-1">institusjonen skal være fysisk utformet og materielt utstyrt på en slik måte at bruk av tvangstiltak i størst mulig grad kan unngås. Dersom tvangstiltak likevel må benyttes, skal institusjonen sørge for at den er materielt utrustet på en slik måte at anvendelse av tvangstiltak er forsvarlig.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/2/paragraf/2/ledd/2/punkt/6/" id="kapittel-2-paragraf-2-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/2/paragraf/2/ledd/2/punkt/6/ledd/1/" id="kapittel-2-paragraf-2-ledd-2-punkt-6-ledd-1">rom som tenkes brukt til isolasjon skal være egnet til formålet.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/2/paragraf/2/ledd/2/punkt/7/" id="kapittel-2-paragraf-2-ledd-2-punkt-7"><span class="data-originalId">g)</span><article class="legalP" data-absoluteaddress="/kapittel/2/paragraf/2/ledd/2/punkt/7/ledd/1/" id="kapittel-2-paragraf-2-ledd-2-punkt-7-ledd-1">institusjonen skal ha tilfredsstillende skjermingsmuligheter.</article></article></li></ul></article></article><article class="legalArticle" data-lovdata-URL="LTI/forskrift/2000-11-03-1098/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til bemanning</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Institusjonen skal ha tilsatt personell med tilstrekkelig nivå og bredde i kompetansen til at institusjonen til enhver tid kan tilby diagnostisk kompetanse og de mest sentrale anerkjente behandlingsformer for den aktuelle pasientgruppen. I dette må inngå:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/3/ledd/1/punkt/1/" id="kapittel-2-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/3/ledd/1/punkt/1/ledd/1/" id="kapittel-2-paragraf-3-ledd-1-punkt-1-ledd-1">lege som er spesialist i psykiatri. I psykisk helsevern for barn og ungdom skal dette være spesialist i barne- og ungdomspsykiatri,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/3/ledd/1/punkt/2/" id="kapittel-2-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/3/ledd/1/punkt/2/ledd/1/" id="kapittel-2-paragraf-3-ledd-1-punkt-2-ledd-1">psykolog som er spesialist i klinisk psykologi. I psykisk helsevern for barn og ungdom skal dette være spesialist i klinisk psykologi med fordypningsområde klinisk barn- og ungdomspsykologi,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/3/ledd/1/punkt/3/" id="kapittel-2-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/3/ledd/1/punkt/3/ledd/1/" id="kapittel-2-paragraf-3-ledd-1-punkt-3-ledd-1">kvalifisert personell med tilstrekkelig medisinsk/sykepleiefaglig kompetanse til at medisinsk behandling og observasjon kan gjennomføres forsvarlig.</article></article></li></ul></article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Institusjoner som skal ha ansvar for tvungent psykisk helsevern med døgnopphold av en viss varighet, må i tillegg til ovennevnte profesjonsgrupper ha tilgang på<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/3/ledd/2/punkt/1/" id="kapittel-2-paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/3/ledd/2/punkt/1/ledd/1/" id="kapittel-2-paragraf-3-ledd-2-punkt-1-ledd-1">kvalifisert personell for å kunne gi godt tilbud av miljø- og fritidsaktiviteter og</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/3/ledd/2/punkt/2/" id="kapittel-2-paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/3/ledd/2/punkt/2/ledd/1/" id="kapittel-2-paragraf-3-ledd-2-punkt-2-ledd-1">kvalifisert personell for å sikre tilbud om nødvendig opplæring.</article></article></li></ul></article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Institusjoner som skal ha ansvar for tvungent psykisk helsevern med døgnopphold må ha en døgnkontinuerlig vaktordning slik at<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/3/ledd/3/punkt/1/" id="kapittel-2-paragraf-3-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/3/ledd/3/punkt/1/ledd/1/" id="kapittel-2-paragraf-3-ledd-3-punkt-1-ledd-1">lege alltid kan tilkalles,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/3/ledd/3/punkt/2/" id="kapittel-2-paragraf-3-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/3/ledd/3/punkt/2/ledd/1/" id="kapittel-2-paragraf-3-ledd-3-punkt-2-ledd-1">lege med spesialistutdanning som nevnt i første ledd første bokstav, alltid er tilgjengelig og</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/3/ledd/3/punkt/3/" id="kapittel-2-paragraf-3-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/3/ledd/3/punkt/3/ledd/1/" id="kapittel-2-paragraf-3-ledd-3-punkt-3-ledd-1">kvalifisert personell med tilstrekkelig medisinsk/sykepleiefaglig kompetanse alltid er til stede.</article></article></li></ul></article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Institusjoner som har ansvar for tvungent psykisk helsevern med døgnopphold må sørge for at det er nok personell og faglig kompetanse til i størst mulig grad å kunne forhindre bruk av tvangstiltak. Dersom tvangstiltak likevel må benyttes, skal institusjonen ha tilstrekkelig personell til at anvendelse av tvangstiltak blir forsvarlig.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-11-03-1098/KAPITTEL_3" data-partID="k3"><h2>Kap. III. Dispensasjon, klage mv.</h2><article class="legalArticle" data-lovdata-URL="LTI/forskrift/2000-11-03-1098/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Hvor særlige hensyn tilsier det, kan institusjoner som ikke innfrir kravene etter disse forskrifter, gis midlertidig godkjenning. Slik godkjenning kan gis for inntil ett år.</article></article><article class="legalArticle" data-lovdata-URL="LTI/forskrift/2000-11-03-1098/§7" data-name="§7" data-partID="§7" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Godkjenningsmyndighet</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Statens helsetilsyn godkjenner institusjoner etter forskriften her.</article></article><article class="legalArticle" data-lovdata-URL="LTI/forskrift/2000-11-03-1098/§8" data-name="§8" data-partID="§8" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Vedtak som treffes i medhold av disse forskrifter kan påklages til Sosial- og helsedepartementet.</article></article><article class="legalArticle" data-lovdata-URL="LTI/forskrift/2000-11-03-1098/§9" data-name="§9" data-partID="§9" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden og overgangsbestemmelser</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Denne forskriften trer i kraft 1. januar 2001.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Sykehus som pr. 31. desember 2000 kan ha pasienter innlagt uten eget samtykke i medhold av lov av 28. april 1961 nr. 2 § 5, anses godkjent i henhold til forskriften her frem til søknad om godkjenning er behandlet, men ikke utover 1. april 2001.</article></article></section></main></body></html>