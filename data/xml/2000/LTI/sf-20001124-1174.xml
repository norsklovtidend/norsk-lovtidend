<!DOCTYPE html><html lang="no"><head><title>Forskrift om tvungent psykisk helsevern uten døgnopphold i institusjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:23</dd><dt class="legacyID">Datokode</dt><dd class="legacyID">FOR-2000-11-24-1174</dd><dt class="dokid">DokumentID</dt><dd class="dokid">LTI/forskrift/2000-11-24-1174</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 26</dd><dt class="dateInForce">I kraft fra</dt><dd class="dateInForce">2001-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1999-07-02-62/§3-1</li></ul></dd><dt class="dateOfPublication">Kunngjort</dt><dd class="dateOfPublication">2000-12-08</dd><dt class="titleShort">Korttittel</dt><dd class="titleShort">Forskrift om tvungent psykisk helsevern</dd><dt class="title">Tittel</dt><dd class="title">Forskrift om tvungent psykisk helsevern uten døgnopphold i institusjon.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 24. november 2000 med hjemmel i lov av 2. juli 1999 nr. 62 om etablering og gjennomføring av psykisk helsevern (psykisk helsevernloven) § 3-1. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/2000-11-24-1174</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tvungent psykisk helsevern uten døgnopphold i institusjon.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Vilkår for etablering av tvungent psykisk helsevern uten døgnopphold i institusjon</li><li>§ 4. Kontaktperson</li><li>§ 5. Samarbeid med primærhelsetjenesten</li><li>§ 6. Samarbeid med pasientens pårørende</li><li>§ 7. Avhenting</li><li>§ 8. Løpende vurdering</li><li>§ 9. Behandling uten pasientens samtykke</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2000-11-24-1174" id="dokument"><h1>Forskrift om tvungent psykisk helsevern uten døgnopphold i institusjon.</h1><article class="legalArticle" data-lovdata-URL="LTI/forskrift/2000-11-24-1174/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften skal sikre at tvungent psykisk helsevern uten døgnopphold i institusjon skjer på en forsvarlig måte, og bare når denne formen for vern er det beste for pasienten.</article></article><article class="legalArticle" data-lovdata-URL="LTI/forskrift/2000-11-24-1174/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften regulerer tvungent psykisk helsevern uten døgnopphold i institusjon. Tvungent psykisk helsevern uten døgnopphold i institusjon kan bare gis i form av pålegg om fremmøte til dagbehandling eller poliklinisk behandling på institusjon, mens pasienten har opphold på egen bopel. Slikt vern kan ikke omfatte tvangstiltak på pasientens bopel.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tvungent psykisk helsevern uten døgnopphold i institusjon kan bare skje under ansvar av institusjon som er godkjent for dette formålet etter psykisk helsevernloven § 3-13 annet ledd, jf. forskrift av 3. november 2000 nr. 1098 om godkjenning av institusjoner som skal ha ansvar for tvungent psykisk helsevern.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Tvungent psykisk helsevern uten døgnopphold i institusjon kan finne sted etter et institusjonsopphold eller uten forutgående innleggelse i institusjon.</article></article><article class="legalArticle" data-lovdata-URL="LTI/forskrift/2000-11-24-1174/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for etablering av tvungent psykisk helsevern uten døgnopphold i institusjon</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Dersom vilkårene for tvungent psykisk helsevern er oppfylt, kan slikt vern etableres uten døgnopphold i institusjon når dette vil være bedre for pasienten enn innleggelse i institusjon.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved vurderingen av hva som er til det beste for pasienten, skal den faglig ansvarlige for vedtak, jf. psykisk helsevernloven § 1-4, foreta en grundig helhetsvurdering av om pasienten behøver den døgnkontinuerlige omsorg og behandling som et institusjonsopphold vil kunne gi, eller om vernet bedre kan ivaretas mens pasienten bor i egen bolig. I denne vurderingen må den faglig ansvarlige for vedtak også se hen til om det kan etableres et samarbeid med det lokale behandlingsapparatet som gjør det forsvarlig at pasienten bor hjemme, jf. § 6.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved helhetsvurderingen skal det legges særlig vekt på pasientens eget ønske. Videre skal det tas hensyn til pasientens sykdom, bo- og familiesituasjon, sosiale situasjon og individuelle behov, sammenholdt med det behandlingstilbud som finnes. Det skal i tillegg tas hensyn til pasientens pårørende og deres situasjon.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">I tillegg må ett av følgende vilkår være oppfylt:<ul class="defaultList"><li data-li-identifier="(a)" data-name="(a)"><article class="listArticle" data-absoluteaddress="/paragraf/3/ledd/4/punkt/1/" id="paragraf-3-ledd-4-punkt-1"><span class="data-originalId">(a)</span><article class="legalP" data-absoluteaddress="/paragraf/3/ledd/4/punkt/1/ledd/1/" id="paragraf-3-ledd-4-punkt-1-ledd-1">pasienten må ha en kjent sykdomshistorie. I tillegg må det på bakgrunn av pasientens symptomer og tidligere kunnskap om pasientens sykdomsforløp være utvilsomt hvilken behandling pasienten trenger, eller</article></article></li><li data-li-identifier="(b)" data-name="(b)"><article class="listArticle" data-absoluteaddress="/paragraf/3/ledd/4/punkt/2/" id="paragraf-3-ledd-4-punkt-2"><span class="data-originalId">(b)</span><article class="legalP" data-absoluteaddress="/paragraf/3/ledd/4/punkt/2/ledd/1/" id="paragraf-3-ledd-4-punkt-2-ledd-1">pasienten må være observert i institusjon med døgnopphold. Observasjonen må ha klargjort pasientens diagnose og hva slags behandlingsopplegg som må anses nødvendig.</article></article></li></ul></article></article><article class="legalArticle" data-lovdata-URL="LTI/forskrift/2000-11-24-1174/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Kontaktperson</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Institusjonen skal sørge for at pasienter som er under tvungent psykisk helsevern uten døgnopphold i institusjon, har en kontaktperson blant institusjonens behandlingspersonell på dagtid. Institusjonen må påse at pasienten og dennes pårørende vet hvem de kan kontakte utenom institusjonens åpningstid.</article></article><article class="legalArticle" data-lovdata-URL="LTI/forskrift/2000-11-24-1174/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Samarbeid med primærhelsetjenesten</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den ansvarlige institusjon skal etablere et samarbeid med den kommunale helse- og sosialtjenesten om å lage et opplegg for vernet. Et slikt samarbeid skal nedfelles i den individuelle planen som skal utarbeides for pasienten i henhold til psykisk helsevernloven § 4-1.</article></article><article class="legalArticle" data-lovdata-URL="LTI/forskrift/2000-11-24-1174/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Samarbeid med pasientens pårørende</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Under forutsetning av pasientens samtykke, skal den ansvarlige institusjon søke å etablere et samarbeid med pasientens pårørende.</article></article><article class="legalArticle" data-lovdata-URL="LTI/forskrift/2000-11-24-1174/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Avhenting</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom pasienten ikke møter til behandling, kan institusjonens personell om nødvendig hente vedkommende. Avhentingen skal i så fall skje på mest mulig skånsom måte for pasienten. Avhenting kan eventuelt skje med bistand fra kommunehelsetjenesten eller kommunens sosialtjeneste. I særlige tilfeller kan bistand fra politiet benyttes til slik avhenting.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom pasienten etter en avhenting likevel ikke møter opp til den bestemte behandlingen, skal det på nytt vurderes om tvungent psykisk helsevern i form av døgnopphold er det beste for pasienten.</article></article><article class="legalArticle" data-lovdata-URL="LTI/forskrift/2000-11-24-1174/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Løpende vurdering</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den faglig ansvarlige for vedtak skal fortløpende vurdere om tvungent psykisk helsevern uten døgnopphold i institusjon er den beste løsningen for pasienten, eller om døgnopphold i institusjon vil være et bedre alternativ. En slik vurdering skal alltid foretas når en pasient under tvungent psykisk helsevern utenfor institusjon ikke møter til behandling.</article></article><article class="legalArticle" data-lovdata-URL="LTI/forskrift/2000-11-24-1174/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Behandling uten pasientens samtykke</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved behandling uten pasientens samtykke, skal det treffes særskilt vedtak, jf. psykisk helsevernloven § 4-4 og forskrift av 24. november 2000 nr. 1172 om undersøkelse og behandling uten eget samtykke.</article></article><article class="legalArticle" data-lovdata-URL="LTI/forskrift/2000-11-24-1174/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 1. januar 2001.</article></article></main></body></html>