<!DOCTYPE html><html lang="no"><head><title>Forskrift om spesifisert risikomateriale med hensyn til overførbare spongiforme encefalopatier (SRM).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:06</dd><dt class="legacyID">Datokode</dt><dd class="legacyID">FOR-2000-11-20-1163</dd><dt class="dokid">DokumentID</dt><dd class="dokid">LTI/forskrift/2000-11-20-1163</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 26</dd><dt class="dateInForce">I kraft fra</dt><dd class="dateInForce">2001-01-01 og 2001-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-01-10-9/§11</li><li>lov/1997-01-10-9/§12</li><li>lov/1997-01-10-9/§13</li><li>lov/1997-01-10-9/§20</li><li>lov/1962-06-08-4/§3</li><li>lov/1933-05-19-3/§1</li><li>lov/1933-05-19-3/§4</li></ul></dd><dt class="dateOfPublication">Kunngjort</dt><dd class="dateOfPublication">2000-12-08</dd><dt class="titleShort">Korttittel</dt><dd class="titleShort">Forskrift om SRM mht spongiforme encefalopatier</dd><dt class="title">Tittel</dt><dd class="title">Forskrift om spesifisert risikomateriale med hensyn til overførbare spongiforme encefalopatier (SRM).</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet og Sosial- og helsedepartementet 20. november 2000 med hjemmel i lov av 10. januar 1997 nr. 9 om kjøttproduksjon § 11 fjerde ledd, § 12 tredje ledd, § 13 og § 20, lov av 8. juni 1962 nr. 4 om tiltak mot dyresjukdommer (husdyrloven) § 3 og lov av 19. mai 1933 nr. 3 om tilsyn med næringsmidler m.v. § 1 og § 4.</dd><dt class="refid">RefID</dt><dd class="refid">forskrift/2000-11-20-1163</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om spesifisert risikomateriale med hensyn til overførbare spongiforme encefalopatier (SRM).<ul class="tocSubUl"><li>Kapittel I. Formål, virkeområde og definisjoner<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Generelt<ul class="tocSubUl"><li>§ 4. Håndtering av SRM</li><li>§ 5. Forbud mot produksjon og frambud av SRM og produkter mv. med innhold av SRM</li><li>§ 6. Forbud mot framstilling av mekanisk utbeinet kjøtt</li><li>§ 7. Forbud mot beskadigelse av vev i sentralnervesystemet</li></ul></li><li>Kapittel III. Fjerning, merking og destruksjon av SRM<ul class="tocSubUl"><li>§ 8. Fjerning og merking av SRM</li><li>§ 9. Destruksjon av SRM</li></ul></li><li>Kapittel IV. Import<ul class="tocSubUl"><li>§ 10. Import</li></ul></li><li>Kapittel V. Administrative bestemmelser<ul class="tocSubUl"><li>§ 11. Tilsyn og vedtak i slakterier, nedskjæringsvirksomheter mv. og i anlegg som behandler animalsk høyrisikoavfall</li><li>§ 12. Tilsyn og vedtak i andre virksomheter</li><li>§ 13. Dispensasjon</li><li>§ 14. Straff og tvangsmulkt</li><li>§ 15. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-11-20-1163" id="dokument"><h1>Forskrift om spesifisert risikomateriale med hensyn til overførbare spongiforme encefalopatier (SRM).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-11-20-1163/KAPITTEL_1" data-partID="k1"><h2>Kapittel I. Formål, virkeområde og definisjoner</h2><article class="legalArticle" data-lovdata-URL="LTI/forskrift/2000-11-20-1163/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med denne forskriften er å sikre at spesifisert risikomateriale med hensyn til overførbare spongiforme encefalopatier ikke kommer inn i fôr- eller næringsmiddelkjeden.</article></article><article class="legalArticle" data-lovdata-URL="LTI/forskrift/2000-11-20-1163/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder for produksjon, frambud og import mv. av råvarer, halvfabrikata og produkter framstilt av eller med innhold av materiale som stammer fra storfe, sau eller geit.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Forskriften gjelder ikke for følgende produkter, herunder deres råvarer og halvfabrikata, forutsatt at produktene til enhver tid holdes atskilt fra råvarer, halvfabrikata og produkter som er omfattet av forskriften:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/2/ledd/2/punkt/1/" id="kapittel-1-paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/2/ledd/2/punkt/1/ledd/1/" id="kapittel-1-paragraf-2-ledd-2-punkt-1-ledd-1">kosmetiske produkter, legemidler samt medisinsk utstyr,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/2/ledd/2/punkt/2/" id="kapittel-1-paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/2/ledd/2/punkt/2/ledd/1/" id="kapittel-1-paragraf-2-ledd-2-punkt-2-ledd-1">produkter som ikke er bestemt til bruk i eller som næringsmidler, fôr, gjødsel eller jordforbedringsmidler, og</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/2/ledd/2/punkt/3/" id="kapittel-1-paragraf-2-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/2/ledd/2/punkt/3/ledd/1/" id="kapittel-1-paragraf-2-ledd-2-punkt-3-ledd-1">produkter bestemt til utstilling, undervisning, forskning, særlige undersøkelser eller analyser, forutsatt at produktene ikke senere benyttes i eller som næringsmiddel, eller i eller som fôr til andre dyr enn de som holdes som en del av et forskningsprosjekt med de aktuelle produktene.</article></article></li></ul></article></article><article class="legalArticle" data-lovdata-URL="LTI/forskrift/2000-11-20-1163/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskriften forstås ved spesifisert risikomateriale (SRM):<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1">hodeskallen inkludert hjerne og øyne samt mandler, ryggmarg og bakre del av tynntarmen (ileum) fra storfe eldre enn 12 måneder,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1">hodeskallen inkludert hjerne og øyne samt mandler og ryggmarg fra sau og geit eldre enn 12 måneder, eller som har en frambrutt blivende fortann, og</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1">milt fra sau og geit.</article></article></li></ul></article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">For Storbritannia, Nord-Irland og Portugal unntatt Azorene skal i tillegg hele hodet unntatt tungen, men inkludert hjerne, øyne, trigeminale ganglier og mandler, samt brissel, milt, tarmene fra tolvfingertarmen (duodenum) til endetarmen (rektum) og ryggmarg fra storfe eldre enn 6 måneder anses som SRM. I tillegg skal ryggsøylen inkludert dorsale rotganglier fra storfe eldre enn 30 måneder anses som SRM.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-11-20-1163/KAPITTEL_2" data-partID="k2"><h2>Kapittel II. Generelt</h2><article class="legalArticle" data-lovdata-URL="LTI/forskrift/2000-11-20-1163/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Håndtering av SRM</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Det er forbudt å håndtere SRM slik at dette kommer inn i næringsmidler, fôr, gjødsel eller jordforbedringsmidler.</article></article><article class="legalArticle" data-lovdata-URL="LTI/forskrift/2000-11-20-1163/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot produksjon og frambud av SRM og produkter mv. med innhold av SRM</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det er forbudt å produsere og framby SRM samt råvarer, halvfabrikata og produkter av næringsmidler, fôr, gjødsel og jordforbedringsmidler framstilt av eller med innhold av SRM, med mindre dette fjernes eller destrueres i etterfølgende ledd i samsvar med bestemmelsene i kapittel III.</article></article><article class="legalArticle" data-lovdata-URL="LTI/forskrift/2000-11-20-1163/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot framstilling av mekanisk utbeinet kjøtt</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Det er forbudt å framstille mekanisk utbeinet kjøtt av hode og virvelsøyle fra storfe, sau og geit.</article></article><article class="legalArticle" data-lovdata-URL="LTI/forskrift/2000-11-20-1163/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot beskadigelse av vev i sentralnervesystemet</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Det er forbudt, etter bedøving av storfe, sau og geit, å beskadige vev i sentralnervesystemet ved hjelp av gjenstand som føres inn i hodeskallen.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-11-20-1163/KAPITTEL_3" data-partID="k3"><h2>Kapittel III. Fjerning, merking og destruksjon av SRM</h2><article class="legalArticle" data-lovdata-URL="LTI/forskrift/2000-11-20-1163/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Fjerning og merking av SRM</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">SRM skal fjernes i slakteri eller nedskjæringsvirksomhet omfattet av forskrift av 18. februar 1994 nr. 137 om hygiene mv i slakterier, nedskjæringsvirksomheter og kjøle- og fryselager for ferskt kjøtt, eller anlegg som behandler animalsk høyrisikoavfall.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">SRM skal umiddelbart etter fjerning farges slik at det skiller seg fra annet materiale.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Unntatt fra bestemmelsen i første ledd er SRM fra selvdøde dyr og dyr som ikke er slaktet for humant konsum forutsatt at de deler av kadaveret som inneholder SRM, eventuelt hele kadaveret, håndteres i samsvar med § 9.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Dersom destruksjon av SRM eller kadaver med innhold av SRM skjer etter bestemmelsene i § 9 første ledd punkt 2 eller 3, skal farge og/eller annen markør være påvisbar etter forbehandling.</article></article><article class="legalArticle" data-lovdata-URL="LTI/forskrift/2000-11-20-1163/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Destruksjon av SRM</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">SRM skal destrueres fullstendig på en av følgende måter:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">ved forbrenning på forbrenningsanlegg for animalsk høyrisikoavfall,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">ved forbrenning eller samforbrenning etter forbehandling som animalsk høyrisikoavfall ved anlegg godkjent for dette,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">ved nedgraving på fyllplass etter forbehandling ved sterilisering på steriliseringsanlegg for animalsk høyrisikoavfall.</article></article></li></ul></article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Hele kadaver kan graves ned uten forbehandling dersom Statens dyrehelsetilsyn – distriktsveterinæren har gitt særskilt tillatelse til dette i det enkelte tilfelle i medhold av forskrift av 5. november 1999 nr. 1148 om transport og behandling av animalsk avfall, og anlegg som behandler animalsk avfall.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/2000-11-20-1163/KAPITTEL_4" data-partID="k4"><h2>Kapittel IV. Import</h2><article class="legalArticle" data-lovdata-URL="LTI/forskrift/2000-11-20-1163/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Import</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det er forbudt å importere SRM.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ved import av ferskt kjøtt, kvernet og tilberedt kjøtt, kjøttprodukter og foredlete animalske proteiner fra tredjeland skal det medfølgende helsesertifikatet være supplert med en erklæring undertegnet av produksjonslandets kompetente myndighet med henvisning til Kvedtak 2000/418/EF. Følgende ordlyd angis:</article><blockquote><article class="defaultP">«Produktet av animalsk opprinnelse, som er produsert etter 31. mars 2001, inneholder ikke, og er ikke framstilt av spesifisert risikomateriale slik det er definert i vedlegg I punkt 1(a) til Kvedtak 2000/418/EF. Produktet inneholder ikke mekanisk utbeinet kjøtt framstilt av knoklene i hodet eller virvelsøylen fra storfe, sau eller geit, som er produsert etter 31. mars 2001. Dyrene har etter 31. mars 2001 ikke blitt slaktet etter bedøving ved at gass er sprøytet inn i hodeskallen, og heller ikke avlivet umiddelbart ved den samme metode eller slaktet etter beskadigelse av vev i sentralnervesystemet ved bruk av en avlang stavformet gjenstand som føres inn i hodeskallen.»</article></blockquote> <article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Bestemmelsene i første og annet ledd gjelder ikke ved import fra tredjeland angitt i vedlegg I.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Produkter som importeres fra tredjeland, skal gjennomgå veterinær grensekontroll.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/2000-11-20-1163/KAPITTEL_5" data-partID="k5"><h2>Kapittel V. Administrative bestemmelser</h2><article class="legalArticle" data-lovdata-URL="LTI/forskrift/2000-11-20-1163/§11" data-name="§11" data-partID="§11" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Tilsyn og vedtak i slakterier, nedskjæringsvirksomheter mv. og i anlegg som behandler animalsk høyrisikoavfall</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Statens næringsmiddeltilsyn fører tilsyn i medhold av kjøttproduksjonsloven med at bestemmelsene overholdes og fatter nødvendige vedtak for gjennomføring av bestemmelsene i slakterier og nedskjæringsvirksomheter mv. Denne tilsyns- og vedtaksmyndigheten kan delegeres til det kommunale eller interkommunale næringsmiddeltilsynet som skal ha ansatt tilsynsveterinær for å utføre disse oppgavene.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Statens næringsmiddeltilsyn er klageinstans for vedtak fattet av det kommunale eller interkommunale næringsmiddeltilsynet etter delegert myndighet.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Landbruksdepartementet er klageinstans for vedtak fattet av Statens næringsmiddeltilsyn.</article><article class="legalP" data-absoluteaddress="/kapittel/5/paragraf/1/ledd/4/" id="kapittel-5-paragraf-1-ledd-4">Statens dyrehelsetilsyn – distriktsveterinæren fører tilsyn i medhold av husdyrloven med at bestemmelsene overholdes og fatter nødvendige vedtak for gjennomføring av bestemmelsene i anlegg som behandler animalsk høyrisikoavfall.</article><article class="legalP" data-absoluteaddress="/kapittel/5/paragraf/1/ledd/5/" id="kapittel-5-paragraf-1-ledd-5">Statens dyrehelsetilsyn – fylkesveterinæren er klageinstans for vedtak fattet av Statens dyrehelsetilsyn – distriktsveterinæren.</article><article class="legalP" data-absoluteaddress="/kapittel/5/paragraf/1/ledd/6/" id="kapittel-5-paragraf-1-ledd-6">Landbruksdepartementet er klageinstans for vedtak fattet av Statens dyrehelsetilsyn – Sentralforvaltningen.</article></article><article class="legalArticle" data-lovdata-URL="LTI/forskrift/2000-11-20-1163/§12" data-name="§12" data-partID="§12" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn og vedtak i andre virksomheter</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Statens næringsmiddeltilsyn fører tilsyn i medhold av næringsmiddelloven med at bestemmelsene overholdes og fatter nødvendige vedtak for gjennomføring av bestemmelsene i næringsmiddelvirksomheter som har regional, landsdekkende eller eksportrettet karakter og ved import av næringsmidler. Tilsyns- og vedtaksmyndighet som er tillagt Statens næringsmiddeltilsyn, kan delegeres til det kommunale eller interkommunale næringsmiddeltilsynet.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Det kommunale eller interkommunale næringsmiddeltilsynet fører tilsyn i medhold av næringsmiddelloven og fatter nødvendige vedtak for gjennomføring av bestemmelsene i øvrige næringsmiddelvirksomheter.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Statens næringsmiddeltilsyn er klageinstans for vedtak fattet av det kommunale eller interkommunale næringsmiddeltilsynet etter delegert myndighet.</article><article class="legalP" data-absoluteaddress="/kapittel/5/paragraf/2/ledd/4/" id="kapittel-5-paragraf-2-ledd-4">Kommunestyret eller særskilt klagenemnd er klageinstans for øvrige vedtak fattet av det kommunale eller interkommunale næringsmiddeltilsynet.</article><article class="legalP" data-absoluteaddress="/kapittel/5/paragraf/2/ledd/5/" id="kapittel-5-paragraf-2-ledd-5">Fylkesmannen er klageinstans for vedtak fattet av kommunestyret eller særskilt klagenemnd.</article><article class="legalP" data-absoluteaddress="/kapittel/5/paragraf/2/ledd/6/" id="kapittel-5-paragraf-2-ledd-6">Sosial- og helsedepartementet er klageinstans for vedtak fattet av Statens næringsmiddeltilsyn.</article><article class="legalP" data-absoluteaddress="/kapittel/5/paragraf/2/ledd/7/" id="kapittel-5-paragraf-2-ledd-7">Statens dyrehelsetilsyn – distriktsveterinæren fører tilsyn i medhold av husdyrloven med andre virksomheter enn næringsmiddelvirksomheter som er omfattet av denne forskriften og fatter nødvendige vedtak for gjennomføring av bestemmelsene.</article><article class="legalP" data-absoluteaddress="/kapittel/5/paragraf/2/ledd/8/" id="kapittel-5-paragraf-2-ledd-8">Statens dyrehelsetilsyn – fylkesveterinæren er klageinstans for vedtak fattet av Statens dyrehelsetilsyn – distriktsveterinæren.</article><article class="legalP" data-absoluteaddress="/kapittel/5/paragraf/2/ledd/9/" id="kapittel-5-paragraf-2-ledd-9">Landbruksdepartementet er klageinstans for vedtak fattet av Statens dyrehelsetilsyn – Sentralforvaltningen.</article></article><article class="legalArticle" data-lovdata-URL="LTI/forskrift/2000-11-20-1163/§13" data-name="§13" data-partID="§13" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Statens næringsmiddeltilsyn og Statens dyrehelsetilsyn – Sentralforvaltningen kan, innenfor det området hvor det respektive organ er gitt tilsyns- og vedtaksmyndighet, i særskilte tilfelle dispensere fra bestemmelsene i denne forskrift og sette vilkår for slik dispensasjon. Dette forutsetter at slik dispensasjon ikke er i strid med forpliktelser som følger av internasjonale avtaler som Norge har sluttet seg til.</article></article><article class="legalArticle" data-lovdata-URL="LTI/forskrift/2000-11-20-1163/§14" data-name="§14" data-partID="§14" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Straff og tvangsmulkt</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Bestemmelsene om straff og tvangsmulkt i lov av 10. januar 1997 nr. 9 om kjøttproduksjon og i lov av 19. mai 1933 nr. 3 om tilsyn med næringsmidler m.v. samt bestemmelsene om straff i lov av 8. juni 1962 nr. 4 om tiltak mot dyresjukdommer kommer til anvendelse ved overtredelse av denne forskrift.</article></article><article class="legalArticle" data-lovdata-URL="LTI/forskrift/2000-11-20-1163/§15" data-name="§15" data-partID="§15" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Denne forskrift trer i kraft 1. januar 2001.</article><article class="legalP" data-absoluteaddress="/kapittel/5/paragraf/5/ledd/2/" id="kapittel-5-paragraf-5-ledd-2">Denne forskrifts § 10 trer i kraft 1. april 2001.</article></article></section></main></body></html>