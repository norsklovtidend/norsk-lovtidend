<!DOCTYPE html><html lang="no"><head><title>Forskrift om enhetskvoteordning for grønlandsrekeflåten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:19</dd><dt class="legacyID">Datokode</dt><dd class="legacyID">FOR-2000-06-30-650</dd><dt class="dokid">DokumentID</dt><dd class="dokid">LTI/forskrift/2000-06-30-650</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 14</dd><dt class="dateInForce">I kraft fra</dt><dd class="dateInForce">2000-06-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-06-24-513</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-40/§5a</li></ul></dd><dt class="dateOfPublication">Kunngjort</dt><dd class="dateOfPublication">2000-07-14</dd><dt class="titleShort">Korttittel</dt><dd class="titleShort">Forskr. om enhetskvoteordn. for grønlandsreker</dd><dt class="title">Tittel</dt><dd class="title">Forskrift om enhetskvoteordning for grønlandsrekeflåten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 30. juni 2000 med hjemmel i lov av 3. juni 1983 nr. 40 om saltvannsfiske m.v. § 5a. Fremmet av Fiskeridepartementet.</dd><dt class="refid">RefID</dt><dd class="refid">forskrift/2000-06-30-650</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om enhetskvoteordning for grønlandsrekeflåten.<ul class="tocSubUl"><li>§ 1. Hvem forskriften gjelder</li><li>§ 2. Formål</li><li>§ 3. Enhetskvote og kvotefaktorer</li><li>§ 4. Samarbeidende rederi og sammenslutning av rederi</li><li>§ 5. Rederi som kan tildeles enhetskvote</li><li>§ 6. Vilkår for tildeling av enhetskvote</li><li>§ 7. Varighet og kvotetak</li><li>§ 8. Distriktsmessig binding</li><li>§ 9. Vedtaksmyndighet</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-30-650" id="dokument"><h1>Forskrift om enhetskvoteordning for grønlandsrekeflåten.</h1><article class="legalArticle" data-lovdata-URL="LTI/forskrift/2000-06-30-650/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for fartøy som eierne har reketrålkonsesjon for etter reketrålforskriften av 29. juni 1984 nr. 1318 eller etter tilsvarende tidligere regler, og som i 1993 ble tildelt reketrålkvote ved Grønland.</article></article><article class="legalArticle" data-lovdata-URL="LTI/forskrift/2000-06-30-650/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enhetskvoteordningen har som formål å bidra til en tilpasning av grønlandsrekeflåten til ressursgrunnlaget og et bedret driftsgrunnlag for det enkelte fartøy, ved å legge til rette for å redusere antall fartøy i gruppen.</article></article><article class="legalArticle" data-lovdata-URL="LTI/forskrift/2000-06-30-650/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Enhetskvote og kvotefaktorer</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Årskvoten for fiske etter reker ved Grønland, kan deles opp i enhetskvoter. Antall enhetskvoter settes lik antall fartøy som ble tildelt kvote i 1993.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fiskeridirektoratet foretar beregning og fordeling av enhetskvoter, i samsvar med reglene i saltvannsfiskeloven §§ 5 og 5a og i forskrift av 23. desember 1986 nr. 2256 om regulering av rekefisket ved Vest- og Aust-Grønland.</article></article><article class="legalArticle" data-lovdata-URL="LTI/forskrift/2000-06-30-650/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Samarbeidende rederi og sammenslutning av rederi</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Samarbeidende rederi er to eller flere rederi som har etablert et eierfellesskap uten å dele styringsorgan og administrasjon.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Sammenslutning mellom to eller flere rederi er et eierfellesskap der rederiene deler samme administrasjon og styringsorgan.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fiskeridirektoratet skal godkjenne formene for samarbeid eller sammenslutning i forhold til enhetskvoteordningen.</article></article><article class="legalArticle" data-lovdata-URL="LTI/forskrift/2000-06-30-650/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rederi som kan tildeles enhetskvote</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Et rederi som eier eller blir eier av to eller flere fartøy som nevnt i § 1, kan etter søknad tildeles enhetskvote eller deler av en enhetskvote.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">To eller flere rederi, som begge eller alle disponerer fartøy som nevnt i første ledd, kan inngå avtale om samarbeid eller sammenslutning som nevnt i § 4, og tildeles enhetskvote eller deler av en enhetskvote på samme måte som flerbåtsrederi etter første ledd.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Enhetskvote tildeles for fiske med det enkelte fartøy, og kan ikke overdras.</article></article><article class="legalArticle" data-lovdata-URL="LTI/forskrift/2000-06-30-650/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for tildeling av enhetskvote</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Enhetskvote eller deler av en enhetskvote kan tildeles når:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">rederiet, samarbeidende rederi eller sammenslutning av rederi melder ett eller flere fartøy som eieren ble tildelt kvote for i 1993, ut av merkeregisteret,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">alle konsesjoner knyttet til fartøyet eller fartøyene som blir meldt ut av merkeregisteret blir oppgitt, og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">det blir tinglyst i skipsregisteret at fartøyet eller fartøyene ikke kan nyttes i fiske underlagt norsk fiskerijurisdiksjon og at salg av fartøyet ut av landet forutsetter samtykke fra fiskerimyndighetene.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dersom det er gitt tilsagn om reketrålkonsesjon og adgang til å delta i reketrålfisket ved Grønland til erstatning for et fartøy som nevnt i § 1 og som er solgt eller på annen måte gått tapt for rederiet, kan oppgivelse av slikt tilsagn likestilles med utmelding av fartøy fra merkeregisteret og oppgivelse av konsesjon.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Tilleggskonsesjoner som oppgis i henhold til første ledd bokstav b), kan tildeles det gjenværende fartøy dersom distrikts- eller fiskeripolitiske hensyn ikke taler mot en slik tildeling, fartøyet for øvrig fyller vilkårene for tildeling av slik konsesjon og den aktuelle konsesjon har vært nyttet aktivt.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Vilkåret nevnt i første ledd bokstav c) kan fravikes, enten i forbindelse med tildeling av enhetskvote eller senere, dersom tilsvarende heftelse tinglyses på annet fiskefartøy innført i merkeregisteret.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Det kan settes vilkår eller en søknad kan avslås, når dette følger av alminnelige forvaltningsrettslige regler.</article></article><article class="legalArticle" data-lovdata-URL="LTI/forskrift/2000-06-30-650/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Varighet og kvotetak</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Enhetskvote tildeles for ett år av gangen, og kan tildeles i inntil 13 år. Dersom det fartøyet som tas ut av fiske blir kondemnert, kan enhetskvote tildeles i inntil 18 år.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Det kan ikke tildeles mer enn 10% av totalkvoten for fiske med ett fartøy.</article></article><article class="legalArticle" data-lovdata-URL="LTI/forskrift/2000-06-30-650/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Distriktsmessig binding</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tildeling av enhetskvote eller deler av en enhetskvote til fartøy som er merkeregistrert i Sør-Norge kan ikke skje som følge av uttak av fartøy registrert i Finnmark, Troms eller Nordland.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fiskeridirektoratet kan dispensere fra bestemmelsen i første ledd, når minst 2/3 av kvoten for det uttatte fartøyet tildeles fartøy registrert i Finnmark, Troms eller Nordland.</article></article><article class="legalArticle" data-lovdata-URL="LTI/forskrift/2000-06-30-650/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vedtaksmyndighet</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fiskeridirektoratet fatter vedtak etter denne forskrift.</article></article><article class="legalArticle" data-lovdata-URL="LTI/forskrift/2000-06-30-650/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft straks. Samtidig oppheves forskrift av 24. juni 1994 nr. 513 om enhetskvoteordning for grønlandsrekeflåten.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Rederi som ble tildelt rederikvote i 1993, jf. § 2 annet ledd i forskrift av 23. desember 1992 nr. 1208 om regulering av fisket etter reker ved Øst-Grønland i 1993, kan ikke benytte det fartøyet som var grunnlaget for rederikvote i 1993 som grunnlag for tildeling av et større antall enhetskvoter eller deler av en enhetskvote etter år 2005.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Rederi som tildeles enhetskvote på grunnlag av uttak av fartøy etter reglene i tidligere forskrift av 24. juni 1994 nr. 513 om enhetskvoteordning for grønlandsrekeflåten, kan bare tildeles enhetskvote i inntil 10 år.</article></article></main></body></html>