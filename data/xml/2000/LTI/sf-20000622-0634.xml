<!DOCTYPE html><html lang="no"><head><title>Forskrift om utbetaling av engangserstatning ved dødsfall og invaliditet blant personell som avtjener verneplikt mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:22</dd><dt class="legacyID">Datokode</dt><dd class="legacyID">FOR-2000-06-22-634</dd><dt class="dokid">DokumentID</dt><dd class="dokid">LTI/forskrift/2000-06-22-634</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 14</dd><dt class="dateInForce">I kraft fra</dt><dd class="dateInForce">2000-06-22</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-17-1320</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1953-07-17-29</li></ul></dd><dt class="dateOfPublication">Kunngjort</dt><dd class="dateOfPublication">2000-07-14</dd><dt class="titleShort">Korttittel</dt><dd class="titleShort">Forskrift om engangserstatning for vernepliktige</dd><dt class="title">Tittel</dt><dd class="title">Forskrift om utbetaling av engangserstatning ved dødsfall og invaliditet blant personell som avtjener verneplikt mv.</dd><dt class="miscInformation">Annet om dokumentet</dt><dd class="miscInformation">Fastsatt av Forsvarsdepartementet 22. juni 2000 med hjemmel i lov av 17. juli 1953 nr. 29 om verneplikt.</dd><dt class="refid">RefID</dt><dd class="refid">forskrift/2000-06-22-634</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utbetaling av engangserstatning ved dødsfall og invaliditet blant personell som avtjener verneplikt mv.<ul class="tocSubUl"><li>Kap I. Innledende bestemmelser<ul class="tocSubUl"><li>§ 1. Formål</li><li>§ 2. Forskriftens virkeområde</li><li>§ 3. Definisjoner</li><li>§ 4. Fastsettelse av varig medisinsk invaliditet</li></ul></li><li>Kap II. Erstatning<ul class="tocSubUl"><li>§ 5. Beregningsgrunnlaget</li><li>§ 6. Erstatning ved invaliditet</li><li>§ 7. Erstatning ved dødsfall</li></ul></li><li>Kap III. Saksbehandling<ul class="tocSubUl"><li>§ 8. Krav om erstatning</li><li>§ 9. Forskudd</li><li>§ 10. Forsinkelsesrenter</li><li>§ 11. Foreldelse</li><li>§ 12. Klage</li><li>§ 13. Adgang til justeringer</li><li>§ 14. Forholdet til andre lovbestemte trygdeytelser og erstatningsordninger</li><li>§ 15. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-22-634" id="dokument"><h1>Forskrift om utbetaling av engangserstatning ved dødsfall og invaliditet blant personell som avtjener verneplikt mv.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-06-22-634/KAPITTEL_1" data-partID="k1"><h2>Kap I. Innledende bestemmelser</h2><article class="legalArticle" data-lovdata-URL="LTI/forskrift/2000-06-22-634/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med erstatningsordningen er å yte rask økonomisk hjelp uten komplisert saksbehandling til vernepliktige og øvrig personell som omfattes av forskriften, og til deres etterlatte, ved varig medisinsk invaliditet og i forbindelse med dødsfall.</article></article><article class="legalArticle" data-lovdata-URL="LTI/forskrift/2000-06-22-634/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Forskriftens virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Reglene omfatter:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">vernepliktige mannskaper under førstegangstjeneste, repetisjonsøvelser og heimevernsøvelser, og ekstraordinær tjeneste i henhold til lov om verneplikt § 9 nr. 2.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">elever av militære skoler som ikke har befals grad og lønn</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1">personell som innenfor førstegangstjenestens lengde helt eller delvis avtjener sin tjeneste med befals grad, men ikke omfattes av Lønnsregulativets fellesbestemmelser.</article></article></li><li data-li-identifier="d." data-name="d."><article class="listArticle" data-absoluteaddress="/kapittel/1/paragraf/2/ledd/1/punkt/4/" id="kapittel-1-paragraf-2-ledd-1-punkt-4"><span class="data-originalId">d.</span><article class="legalP" data-absoluteaddress="/kapittel/1/paragraf/2/ledd/1/punkt/4/ledd/1/" id="kapittel-1-paragraf-2-ledd-1-punkt-4-ledd-1">vernepliktig og utskrevet befal som ikke er fast tjenestegjørende, men innkalt til repetisjonsøvelser, HV-øvelser eller ekstraordinær tjeneste.</article></article></li><li data-li-identifier="e." data-name="e."><article class="listArticle" data-absoluteaddress="/kapittel/1/paragraf/2/ledd/1/punkt/5/" id="kapittel-1-paragraf-2-ledd-1-punkt-5"><span class="data-originalId">e.</span><article class="legalP" data-absoluteaddress="/kapittel/1/paragraf/2/ledd/1/punkt/5/ledd/1/" id="kapittel-1-paragraf-2-ledd-1-punkt-5-ledd-1">lotter og annet kvinnelig personell som er innkalt til tjeneste, kurs og øvelser.</article></article></li></ul></article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Reglene gjelder skade-, sykdomstilfeller og dødsfall som blir påført eller måtte oppstå mellom tiltredelse av tjenesten og dimittering, herunder innkallings- og dimisjonsreisen.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Skadetidspunktet for sykdom regnes fra første besøk hos lege som fører til at sykdommen blir konstatert.</article></article><article class="legalArticle" data-lovdata-URL="LTI/forskrift/2000-06-22-634/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift menes med;<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1"><i>Ektefelle:</i> person som var gift eller registrert partner etter lov om partnerskap med avdøde. Vedkommende anses imidlertid ikke som ektefelle når det på dødsfallstidspunktet var avsagt dom for, eller fattet vedtak om separasjon eller skilsmisse.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1"><i>Samboer:</i> person som har bodd i ekteskapslignende forhold sammen med avdøde i minst 2 år. Dette må kunne bekreftes av folkeregistret. Dersom samboerne har felles barn, kreves ikke to års botid, men det må kunne bekreftes fra folkeregistret at de faktisk bodde sammen.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1"><i>Etterlatte:</i> ektefelle, samboer, barn eller andre personer som for en vesentlig del ble forsørget av avdøde.</article></article></li></ul></article></article><article class="legalArticle" data-lovdata-URL="LTI/forskrift/2000-06-22-634/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fastsettelse av varig medisinsk invaliditet</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Ved fastsettelse av varig medisinsk invaliditetsgrad legges til grunn vedtak fattet av Rikstrygdeverket eller vedkommendes lokale trygdekontor.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Trygdeetaten plasserer invaliditetsgraden i skadegrupper innenfor 10%. Ved beregning av engangserstatning legges middelprosenten i gruppen til grunn ved utregning av erstatningsbeløpet. Ved invaliditet i gruppen 84 – 100% utbetales maksimumsbeløpet.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Varig medisinsk invaliditet under 15% fastsettes av Sanitetsstaben på grunnlag av Sosialdepartementets invaliditetstabell og/eller spesialisterklæring.</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Engangserstatningen er ment å gi en rask økonomisk hjelp og ordningen gjelder ikke forverring av skade eller sykdom.</article><article class="legalP" data-absoluteaddress="/kapittel/1/paragraf/4/ledd/5/" id="kapittel-1-paragraf-4-ledd-5">Etter at Rikstrygdeverket eller trygdekontor første gang har fastsatt invaliditetsgraden, skal det derfor ikke utbetales erstatning på grunnlag av senere forverring av skade eller sykdom. Den samme regel gjelder i de tilfelle Sanitetsstaben har fastsatt invaliditetsgraden, jf. tredje ledd.</article><article class="legalP" data-absoluteaddress="/kapittel/1/paragraf/4/ledd/6/" id="kapittel-1-paragraf-4-ledd-6">I de tilfeller hvor det fremmes klage på trygdeetatens første fastsettelse av varig medisinsk invaliditetsgrad innenfor 6 ukers fristen, og trygdeetatens vedtak endres som følge av klagen, vil engangserstatningen bli justert i overensstemmelse med det nye vedtaket.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-06-22-634/KAPITTEL_2" data-partID="k2"><h2>Kap II. Erstatning</h2><article class="legalArticle" data-lovdata-URL="LTI/forskrift/2000-06-22-634/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Beregningsgrunnlaget</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Ved beregning av erstatningsbeløpet legges folketrygdens grunnbeløp på oppgjørstidspunktet til grunn.</article></article><article class="legalArticle" data-lovdata-URL="LTI/forskrift/2000-06-22-634/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Erstatning ved invaliditet</span></h3><ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/2/punkt/1/" id="kapittel-2-paragraf-2-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/2/punkt/1/ledd/1/" id="kapittel-2-paragraf-2-punkt-1-ledd-1">Ved varig medisinsk invaliditet på grunn av sykdom påført eller oppstått under tjenesten og som har sammenheng med denne, og varig medisinsk invaliditet som følge av skade påført eller oppstått under<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/punkt/1/ledd/1/punkt/1/" id="kapittel-2-paragraf-2-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/punkt/1/ledd/1/punkt/1/ledd/1/" id="kapittel-2-paragraf-2-punkt-1-ledd-1-punkt-1-ledd-1">all virksomhet innenfor forlegning og leirområde eller tilsvarende,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/punkt/1/ledd/1/punkt/2/" id="kapittel-2-paragraf-2-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/punkt/1/ledd/1/punkt/2/ledd/1/" id="kapittel-2-paragraf-2-punkt-1-ledd-1-punkt-2-ledd-1">under selve reisen i forbindelse med frie permisjonsreiser og alternativ fri permisjonsreise, tjenestereiser samt innkallings- og dimisjonsreiser,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/punkt/1/ledd/1/punkt/3/" id="kapittel-2-paragraf-2-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/punkt/1/ledd/1/punkt/3/ledd/1/" id="kapittel-2-paragraf-2-punkt-1-ledd-1-punkt-3-ledd-1">frivillige kurs, opplæring og aktiviteter som arrangeres i regi av, eller betales av Forsvaret,</article></article></li></ul></article><article class="legalP" data-absoluteaddress="/kapittel/2/paragraf/2/punkt/1/ledd/2/" id="kapittel-2-paragraf-2-punkt-1-ledd-2">utbetales engangserstatning begrenset oppad til 15 ganger grunnbeløpet i folketrygden (15 G). Erstatning ytes ned til 2% varig medisinsk invaliditet.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/2/punkt/2/" id="kapittel-2-paragraf-2-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/2/punkt/2/ledd/1/" id="kapittel-2-paragraf-2-punkt-2-ledd-1">Erstatning for varig medisinsk invaliditet på grunn av skade påført eller oppstått i fritiden og under permisjonsfravær samt invaliditet på grunn av sykdom påført eller oppstått under tjenesten, men som ikke har sammenheng med tjenesten, utbetales først ved 15% invaliditet eller mer, begrenset oppad til 7,5 ganger grunnbeløpet i folketrygden (7,5 G).</article></article></li></ul></article><article class="legalArticle" data-lovdata-URL="LTI/forskrift/2000-06-22-634/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Erstatning ved dødsfall</span></h3><ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/3/punkt/1/" id="kapittel-2-paragraf-3-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/3/punkt/1/ledd/1/" id="kapittel-2-paragraf-3-punkt-1-ledd-1">Engangserstatning ytes med 7,5 G til etterlatt ektefelle, samboer som er likestilt med ektefelle eller annen voksen person som for en vesentlig del ble forsørget av avdøde.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/3/punkt/2/" id="kapittel-2-paragraf-3-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/3/punkt/2/ledd/1/" id="kapittel-2-paragraf-3-punkt-2-ledd-1">Engangserstatning til barn fastsettes slik:</article><article class="legalP" data-absoluteaddress="/kapittel/2/paragraf/3/punkt/2/ledd/2/" id="kapittel-2-paragraf-3-punkt-2-ledd-2">Barnets alder da forsørgeren døde<table><thead><tr><th data-text-align="left" data-vertical-align="top" /><th data-text-align="right" data-vertical-align="top">Erstatning</th></tr></thead><tbody><tr><td data-text-align="left" data-vertical-align="top">Under 1 år</td><td data-text-align="right" data-vertical-align="top">6,5 G</td></tr><tr><td data-text-align="left" data-vertical-align="top"> 1 år</td><td data-text-align="right" data-vertical-align="top">6,0 G</td></tr><tr><td data-text-align="left" data-vertical-align="top"> 2 år</td><td data-text-align="right" data-vertical-align="top">6,0 G</td></tr><tr><td data-text-align="left" data-vertical-align="top"> 3 år</td><td data-text-align="right" data-vertical-align="top">5,5 G</td></tr><tr><td data-text-align="left" data-vertical-align="top"> 4 år</td><td data-text-align="right" data-vertical-align="top">5,0 G</td></tr><tr><td data-text-align="left" data-vertical-align="top"> 5 år</td><td data-text-align="right" data-vertical-align="top">5,0 G</td></tr><tr><td data-text-align="left" data-vertical-align="top"> 6 år</td><td data-text-align="right" data-vertical-align="top">4,5 G</td></tr><tr><td data-text-align="left" data-vertical-align="top"> 7 år</td><td data-text-align="right" data-vertical-align="top">4,0 G</td></tr><tr><td data-text-align="left" data-vertical-align="top"> 8 år</td><td data-text-align="right" data-vertical-align="top">4,0 G</td></tr><tr><td data-text-align="left" data-vertical-align="top"> 9 år</td><td data-text-align="right" data-vertical-align="top">3,5 G</td></tr><tr><td data-text-align="left" data-vertical-align="top">10 år</td><td data-text-align="right" data-vertical-align="top">3,5 G</td></tr><tr><td data-text-align="left" data-vertical-align="top">11 år</td><td data-text-align="right" data-vertical-align="top">3,0 G</td></tr><tr><td data-text-align="left" data-vertical-align="top">12 år</td><td data-text-align="right" data-vertical-align="top">2,5 G</td></tr><tr><td data-text-align="left" data-vertical-align="top">13 år</td><td data-text-align="right" data-vertical-align="top">2,5 G</td></tr><tr><td data-text-align="left" data-vertical-align="top">14 år</td><td data-text-align="right" data-vertical-align="top">2,0 G</td></tr><tr><td data-text-align="left" data-vertical-align="top">15 år</td><td data-text-align="right" data-vertical-align="top">2,0 G</td></tr><tr><td data-text-align="left" data-vertical-align="top">16 år</td><td data-text-align="right" data-vertical-align="top">1,5 G</td></tr><tr><td data-text-align="left" data-vertical-align="top">17 år</td><td data-text-align="right" data-vertical-align="top">1,5 G</td></tr><tr><td data-text-align="left" data-vertical-align="top">18 år</td><td data-text-align="right" data-vertical-align="top">1,0 G</td></tr><tr><td data-text-align="left" data-vertical-align="top">19 år</td><td data-text-align="right" data-vertical-align="top">1,0 G</td></tr></tbody></table></article><article class="legalP" data-absoluteaddress="/kapittel/2/paragraf/3/punkt/2/ledd/3/" id="kapittel-2-paragraf-3-punkt-2-ledd-3">Var avdøde eneforsørger, får barnet dobbelt så stor erstatning.</article><article class="legalP" data-absoluteaddress="/kapittel/2/paragraf/3/punkt/2/ledd/4/" id="kapittel-2-paragraf-3-punkt-2-ledd-4">Erstatning til umyndige som ble forsørget av avdøde utbetales til overformynderiet i hjemstedskommunen, ref vergemålsloven § 62.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/2/paragraf/3/punkt/3/" id="kapittel-2-paragraf-3-punkt-3"><span class="data-originalId">c.</span><article class="legalP" data-absoluteaddress="/kapittel/2/paragraf/3/punkt/3/ledd/1/" id="kapittel-2-paragraf-3-punkt-3-ledd-1">Gravferdshjelp utbetales med 2 G til vedkommende som skal stå ansvarlig for begravelsen og dekke utgiftene til denne. Gravferdshjelp utbetales også når avdøde ikke har etterlatte som har rett til erstatning etter pkt. a eller b.</article><article class="legalP" data-absoluteaddress="/kapittel/2/paragraf/3/punkt/3/ledd/2/" id="kapittel-2-paragraf-3-punkt-3-ledd-2">Ved dødsfall utbetales erstatningen så snart skademelding (blankett RTV 4022) og dokumentasjon fra lensmann eller skifteretten på nærmeste pårørende foreligger.</article><article class="legalP" data-absoluteaddress="/kapittel/2/paragraf/3/punkt/3/ledd/3/" id="kapittel-2-paragraf-3-punkt-3-ledd-3">I tilfelle erstatningssak er fremmet, men erstatningen ikke er kommet til utbetaling før vedkommende dør som følge av skaden eller sykdommen, utbetales erstatning til etterlatte i henhold til § 7. Dersom avdøde ikke har etterlatte iht. § 3 c bortfaller erstatningen.</article></article></li></ul></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/2000-06-22-634/KAPITTEL_3" data-partID="k3"><h2>Kap III. Saksbehandling</h2><article class="legalArticle" data-lovdata-URL="LTI/forskrift/2000-06-22-634/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav om erstatning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Krav om erstatning fremmes til Forsvarets overkommando som treffer vedtak om engangserstatning. Forsvaret yter ikke fri rettshjelp ved krav etter denne forskrift.</article></article><article class="legalArticle" data-lovdata-URL="LTI/forskrift/2000-06-22-634/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Forskudd</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det kan utbetales forskudd med inntil 50% av antatt engangserstatning på grunnlag av midlertidig fastsatt invaliditetsgrad. Sanitetsstaben fastsetter midlertidig invaliditetsgrad på grunnlag av Sosialdepartementets invaliditetstabell og/eller spesialisterklæring. Dersom det innen 5 år etter utbetalt forskudd ikke er truffet avgjørelse om varig medisinsk invaliditet, fastsetter Sanitetsstaben en sannsynlig varig invaliditetsgrad som legges til grunn for et endelig oppgjør.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">I de tilfeller vedkommende allerede har mottatt forskudd på erstatning for varig medisinsk invaliditet, men dør (uansett årsak) før endelig oppgjør er foretatt, utbetales resterende i henhold til det som var grunnlaget for forskuddsutbetalingen. Dersom avdøde har etterlatte iht. § 3 c, utbetales endelig oppgjør til dødsboet. Dersom avdøde ikke har etterlatte iht. § 3 c bortfaller erstatningen.</article></article><article class="legalArticle" data-lovdata-URL="LTI/forskrift/2000-06-22-634/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forsinkelsesrenter</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Forsinkelsesrenter beregnes fra fire uker etter at krav om erstatning er fremmet og vedtak om varig medisinsk invaliditetsgrad er fattet av Rikstrygdeverket eller det lokale trygdekontor. Dersom Sanitetsstaben skal fastsette varig medisinsk invaliditetsgrad kan skadelidte kreve etterskuddsrenter fra fire uker etter at vedtaket er fattet og krav om erstatning er fremmet.</article></article><article class="legalArticle" data-lovdata-URL="LTI/forskrift/2000-06-22-634/§11" data-name="§11" data-partID="§11" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Foreldelse</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Krav på engangserstatning foreldes tre år etter at skadelidte har mottatt vedtak om varig medisinsk invaliditetsgrad fattet av Rikstrygdeverket eller det lokale trygdekontor. I de tilfeller Sanitetsstaben skal fastsette varig medisinsk invaliditetsgrad, foreldes kravet tre år etter at skadelidte hadde eller burde hatt tilstrekkelig grunnlag for å fremme krav om erstatning overfor Forsvaret.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Skade eller sykdom som ikke har ført til varig medisinsk invaliditet innen 5 år etter at skaden inntraff eller sykdommen oppsto, gir ikke rett til utbetaling av engangserstatning etter reglene i denne forskrift.</article></article><article class="legalArticle" data-lovdata-URL="LTI/forskrift/2000-06-22-634/§12" data-name="§12" data-partID="§12" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Forvaltningsloven av 10. februar 1967 § 28 gjelder for behandling av saker etter denne forskrift.</article></article><article class="legalArticle" data-lovdata-URL="LTI/forskrift/2000-06-22-634/§13" data-name="§13" data-partID="§13" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Adgang til justeringer</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Forsvarsdepartementet gis myndighet til å foreta mindre justeringer i forskriften. Forsvarets overkommando gis myndighet til å gi utfyllende saksbehandlingsregler.</article></article><article class="legalArticle" data-lovdata-URL="LTI/forskrift/2000-06-22-634/§14" data-name="§14" data-partID="§14" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Forholdet til andre lovbestemte trygdeytelser og erstatningsordninger</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Engangserstatning etter disse bestemmelser kommer i tillegg til lovbestemte trygdeytelser.</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Krav på engangserstatning reduseres krone for krone i den grad det er utbetalt erstatning på annet rettslig grunnlag fra staten for den påførte skade.</article><article class="legalP" data-absoluteaddress="/kapittel/3/paragraf/7/ledd/3/" id="kapittel-3-paragraf-7-ledd-3">Allerede utbetalt engangserstatning kommer til fradrag krone for krone i erstatningen som utbetales etter lov om skadeserstatning, lov om yrkesskadeforsikring eller erstatning på annet rettslig grunnlag.</article></article><article class="legalArticle" data-lovdata-URL="LTI/forskrift/2000-06-22-634/§15" data-name="§15" data-partID="§15" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Forskriften trer i kraft straks.</article><article class="legalP" data-absoluteaddress="/kapittel/3/paragraf/8/ledd/2/" id="kapittel-3-paragraf-8-ledd-2">Fra samme tid oppheves forskrift av 17. desember 1993 nr. 1320 om utbetaling av engangserstatning ved dødsfall og invaliditet blant personell som avtjener verneplikt m.v.</article></article></section></main></body></html>