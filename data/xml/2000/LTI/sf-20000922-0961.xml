<!DOCTYPE html><html lang="no"><head><title>Forskrift om endring i forskrift om telefonkontroll i narkotikasaker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:43</dd><dt class="legacyID">Datokode</dt><dd class="legacyID">FOR-2000-09-22-961</dd><dt class="dokid">DokumentID</dt><dd class="dokid">LTI/forskrift/2000-09-22-961</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 22</dd><dt class="dateInForce">I kraft fra</dt><dd class="dateInForce">2000-10-15, 2001-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-03-31-281</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§62</li><li>lov/1981-05-22-25/§215</li><li>lov/1981-05-22-25/§216k</li><li>lov/2000-04-14-31/§23</li></ul></dd><dt class="dateOfPublication">Kunngjort</dt><dd class="dateOfPublication">2000-10-20</dd><dt class="titleShort">Korttittel</dt><dd class="titleShort">Endr. i forskr. om telefonkontroll i narkosaker</dd><dt class="title">Tittel</dt><dd class="title">Forskrift om endring i forskrift om telefonkontroll i narkotikasaker.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 22. september 2000 med hjemmel i lov av 22. mai 1981 nr. 25 om rettergangsmåten i straffesaker (straffeprosessloven) § 62, § 215 og § 216k og lov av 14. april 2000 nr. 31 om behandling av personopplysninger § 23 fjerde ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/2000-09-22-961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om telefonkontroll i narkotikasaker.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/2000-09-22-961" id="dokument"><h1>Forskrift om endring i forskrift om telefonkontroll i narkotikasaker.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-09-22-961/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 31. mars 1995 nr. 281 om telefonkontroll i narkotikasaker gjøres følgende endringer:</article> <article class="defaultP" margin-top="true">Forskriftens tittel skal lyde:</article><article class="defaultP"><i>Forskrift om kommunikasjonskontroll (kommunikasjonskontrollforskriften)</i></article> <article class="defaultP" margin-top="true">Overskriften til kapittel 1 skal lyde:</article><article class="defaultP"><i>Kapittel 1. Alminnelige bestemmelser om kommunikasjonskontroll</i></article> <article class="defaultP" margin-top="true">§ 1 første ledd skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Påtalemyndigheten avgjør om det skal bes om rettens samtykke til kommunikasjonskontroll etter straffeprosessloven § 216a og § 216b.</article> <article class="defaultP" margin-top="true">§ 1 annet ledd første og annet punktum skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Påtalemyndigheten treffer selv avgjørelsen om kommunikasjonskontroll i hastesaker etter straffeprosessloven § 216d. Beslutningen med begrunnelse for hvorfor hastekompetansen er benyttet, skal snarest mulig, og senest innen 24 timer etter at kontrollen ble påbegynt, forelegges retten for godkjenning og uttalelse.</article> <article class="defaultP" margin-top="true">§ 1 tredje ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Når politiet treffer avgjørelse eller ber om rettens samtykke til kommunikasjonskontroll, avgjør politimesteren spørsmålet.</article> <article class="defaultP" margin-top="true">§ 3 første ledd skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Kopi av enhver begjæring og ordre om kommunikasjonskontroll skal sammen med rettens kjennelse og sakens underlagsdokumenter uten opphold sendes direkte til riksadvokaten.</article> <article class="defaultP" margin-top="true">§ 3 nytt annet ledd skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Første ledd gjelder likevel ikke for saker som omfattes av lov om kontroll med etterretnings-, overvåknings- og sikkerhetstjenesten (EOS-loven), jf. straffeprosessloven § 216h første ledd annet punktum.</article> <article class="defaultP" margin-top="true">§ 4 skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Når politiet begjærer teknisk bistand av eier eller tilbyder av nett eller tjeneste for kontroll av kommunikasjonsanlegg, skal politiet forevise den ansvarshavende hos eieren eller tilbyderen et fastlagt skjema som angir kjennelsen – eller påtalemyndighetens ordre – hvor det er gitt samtykke til slik kontroll. Den ansvarshavende skal ved påskrift bekrefte at skjemaet er forevist. Bekreftelsen skal på forsvarlig måte returneres til det aktuelle politidistriktet. Forevisningen – og påskriften for å bekrefte forevisningen – kan skje elektronisk såfremt dette kan gjennomføres på forsvarlig måte. Politiet har ansvaret for at kontrollen gjennomføres i samsvar med rettens kjennelse eller påtalemyndighetens ordre. Eieren eller tilbyderen av nettet skal ikke selv beholde kopi av anmodningen eller utarbeide individualisert oversikt over anmodninger om kommunikasjonskontroll.</article> <article class="defaultP" margin-top="true">§ 5 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Etablert kommunikasjonskontroll skal stanses før utløpet av den fristen som er satt i rettens kjennelse, hvis vilkårene for kontrollen ikke lenger antas å være oppfylt eller hvis kontroll ikke lenger anses hensiktsmessig.</article> <article class="defaultP" margin-top="true">§ 6 første ledd skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Kontroll av kommunikasjonsanlegg kan bare foretas av de politiembetsmenn og polititjenestemenn som politimesteren utpeker.</article> <article class="defaultP" margin-top="true">§ 6 nytt tredje ledd skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">I saker som gjelder overtredelse av straffeloven kapittel 8 eller 9 eller lov om kontroll med eksport av strategiske varer, tjenester og teknologi mv. § 5, kan politimesteren ved fare for opphold etter samråd med vedkommende militære myndighet, beslutte at kommunikasjonskontroll på militært tjenestested eller område foretas av militære befalingsmenn.</article> <article class="defaultP" margin-top="true">§ 7 første ledd skal lyde:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">For hver kommunikasjonskontrollsak skal politiet føre en protokoll som gir opplysninger om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/11/punkt/1/" id="kapittel-1-ledd-11-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/11/punkt/1/ledd/1/" id="kapittel-1-ledd-11-punkt-1-ledd-1">hjemmelen for den aktuelle kontrollen,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/11/punkt/2/" id="kapittel-1-ledd-11-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/11/punkt/2/ledd/1/" id="kapittel-1-ledd-11-punkt-2-ledd-1">påtalemyndighetens begjæring om rettens tillatelse til kontroll (eventuelt påtalemyndighetens ordre om kontroll og begjæring om rettens godkjennelse),</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/11/punkt/3/" id="kapittel-1-ledd-11-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/11/punkt/3/ledd/1/" id="kapittel-1-ledd-11-punkt-3-ledd-1">rettens kjennelse,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/11/punkt/4/" id="kapittel-1-ledd-11-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/11/punkt/4/ledd/1/" id="kapittel-1-ledd-11-punkt-4-ledd-1">begjæring om bistand fra eier eller tilbyder av nett eller tjeneste med bekreftelse som nevnt i § 4 annet punktum,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/11/punkt/5/" id="kapittel-1-ledd-11-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/11/punkt/5/ledd/1/" id="kapittel-1-ledd-11-punkt-5-ledd-1">hvilket kommunikasjonsanlegget som er kontrollert,</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/11/punkt/6/" id="kapittel-1-ledd-11-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/11/punkt/6/ledd/1/" id="kapittel-1-ledd-11-punkt-6-ledd-1">når kontrollen startet,</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/ledd/11/punkt/7/" id="kapittel-1-ledd-11-punkt-7"><span class="data-originalId">g)</span><article class="legalP" data-absoluteaddress="/kapittel/1/ledd/11/punkt/7/ledd/1/" id="kapittel-1-ledd-11-punkt-7-ledd-1">eventuell forlenging av fristen for kontroll,</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/ledd/11/punkt/8/" id="kapittel-1-ledd-11-punkt-8"><span class="data-originalId">h)</span><article class="legalP" data-absoluteaddress="/kapittel/1/ledd/11/punkt/8/ledd/1/" id="kapittel-1-ledd-11-punkt-8-ledd-1">kontrollens opphør, og</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/1/ledd/11/punkt/9/" id="kapittel-1-ledd-11-punkt-9"><span class="data-originalId">i)</span><article class="legalP" data-absoluteaddress="/kapittel/1/ledd/11/punkt/9/ledd/1/" id="kapittel-1-ledd-11-punkt-9-ledd-1">makulering, jf. straffeprosessloven § 216g og forskriften § 9.</article></article></li></ul></article> <article class="defaultP" margin-top="true">§ 7 annet ledd skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Originaldokumentene skal oppbevares sammen med protokollen. Protokollen og originaldokumentene skal oppbevares etter reglene i beskyttelsesinstruksen med mindre det er særskilt bestemt at opplysningene skal oppbevares på en mer betryggende måte. De skal ikke makuleres selv om saken er avsluttet.</article> <article class="defaultP" margin-top="true">§ 8 skal lyde:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Samtaler eller annen kommunikasjon som avlyttes, kan lagres på forsvarlig og hensiktsmessig måte.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Det kan føres oversikt over de samtaler som kontrolleres, med opplysninger om hvilke nummer som settes i forbindelse med den kontrollerte telefon, tidspunkt for samtaler, samtalenes hovedinnhold m.v. Det samme gjelder så langt det passer ved andre former for kommunikasjonskontroll.</article> <article class="defaultP" margin-top="true">§ 9 første og annet ledd skal lyde:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">De deler av et opptak eller en annen gjengivelse av en kontrollert telefonsamtale eller annen kommunikasjon som er uten betydning for forebyggingen eller etterforskningen av straffbare forhold, skal snarest mulig tilintetgjøres. Det samme gjelder opplysninger som retten etter reglene i straffeprosessloven §§ 117 til 120 og § 122 ikke vil kunne kreve vedkommendes vitneforklaring om, med mindre vedkommende mistenkes for overtredelse av straffebud som kunne ha gitt selvstendig grunnlag for kontrollen. Opptak eller gjengivelser som gjelder overtredelse av andre straffebud enn dem som kunne ha gitt selvstendig grunnlag for kontrollen, skal også tilintetgjøres hvis det har gått mer enn 3 måneder etter at opptaket ble gjort og videre etterforskning ikke er satt i gang.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Andre opptak og gjengivelser oppbevares etter reglene i beskyttelsesinstruksen så lenge dette anses nødvendig av hensyn til forebyggingen eller etterforskningen. Når det er særskilt bestemt, skal materialet oppbevares på en mer betryggende måte.</article> <article class="defaultP" margin-top="true">§ 10 skal lyde:</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Politimesteren skal snarest, og senest innen fire uker etter utgangen av hvert kvartal, sende innberetning til riksadvokaten med opplysning om kommunikasjonskontroll som har funnet sted eller som er blitt begjært eller beordret i hans eller hennes distrikt i vedkommende kvartal. Har det ikke vært foretatt kommunikasjonskontroll, skal det innen samme frist opplyses om det. Innberetningen om foretatte kontroller skal inneholde en orientering om gjennomføringen og resultatene av kontrollen. Det skal også opplyses om det er kommet frem opplysninger om overtredelse av andre straffebud enn dem som kunne ha gitt selvstendig grunnlag for kontrollen, og om opplysningene i tilfelle er brukt i forebyggingen eller etterforskningen. Riksadvokaten sender innberetningen og dokumenter som nevnt i § 3, med eventuelle merknader, til Kontrollutvalget for kommunikasjonskontroll.</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Riksadvokaten gjennomgår innberetningene og innrapporterer for hvert år til Justisdepartementet antall saker hvor kommunikasjonskontroll har funnet sted eller er blitt begjært eller beordret, hva slags kontroll som har vært foretatt, hvor mange telefonnummer, IMEI-nummer, nettverkadresser eller andre identifiserte kommunikasjonsanlegg som er kontrollert, hvilke politidistrikter som er ansvarlig for sakene og hvilke resultater som er oppnådd eller ventes oppnådd gjennom kontrollen. Rapporten skal være anonymisert.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Kopi av rapporten, med eventuelle merknader, skal sendes til Kontrollutvalget for kommunikasjonskontroll.</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Departementet kan innhente nærmere opplysninger om politiets og påtalemyndighetens behandling av kommunikasjonskontrollsaker – både generelt og med henblikk på konkrete saker.</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Denne paragrafen gjelder ikke for saker som omfattes av lov om kontroll med etterretnings-, overvåknings- og sikkerhetstjenesten (EOS-loven), jf. straffeprosessloven § 216h første ledd annet punktum.</article> <article class="defaultP" margin-top="true">§ 11 skal lyde:</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">Personopplysningsloven §§ 18, 19, 20 og 21 gjelder ikke for opplysninger som er fremskaffet ved kommunikasjonskontroll etter forskriften her.</article> <article class="defaultP" margin-top="true">Overskriften til kapittel 2 skal lyde:</article><article class="defaultP"><i>Kapittel 2. Kontrollutvalget for kommunikasjonskontroll</i></article> <article class="defaultP" margin-top="true">Ny § 12 skal lyde:</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">Saker som omfattes av lov om kontroll med etterretnings-, overvåknings- og sikkerhetstjenesten (EOS-loven), er unntatt fra reglene i dette kapitlet, jf. straffeprosessloven § 216h første ledd annet punktum.</article> <article class="defaultP" margin-top="true">Nåværende § 12 blir ny § 13 og skal lyde:</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Kontrollutvalget for kommunikasjonskontroll består av minst tre medlemmer og dessuten ett eller flere varamedlemmer som tiltrer utvalget i forfallstilfelle. Lederen for utvalget skal oppfylle de krav som stilles til høyesterettsdommere. Funksjonstiden er 4 år av gangen.</article> <article class="defaultP" margin-top="true">Nåværende § 13 blir ny § 14 og skal lyde:</article><article class="legalP" data-absoluteaddress="/kapittel/1/ledd/25/" id="kapittel-1-ledd-25">Utvalget skal kontrollere at politiets bruk av kommunikasjonskontroll skjer innenfor rammen av lov og instrukser, at bruken av kommunikasjonskontroll begrenses mest mulig, og at kommunikasjonskontroll ikke skjer av hensyn til etterforskning i andre saker enn dem som er nevnt i straffeprosessloven § 216a eller § 216b. Utvalget skal herunder særlig ha for øye den enkeltes rettssikkerhet.</article><article class="legalP" data-absoluteaddress="/kapittel/1/ledd/26/" id="kapittel-1-ledd-26">Utvalget skal kontrollere at de opplysningene som politiet har fått ved kommunikasjonskontrollen, bare blir brukt på lovlig måte, og at lovens regler om oppbevaring og tilintetgjøring av materiale blir fulgt. Utvalget skal også påse at bestemmelsene om taushetsplikt blir etterfulgt.</article><article class="legalP" data-absoluteaddress="/kapittel/1/ledd/27/" id="kapittel-1-ledd-27">Utvalget kan ikke bestemme at løpende kommunikasjonskontroll skal avbrytes.</article> <article class="defaultP" margin-top="true">Nåværende § 14 blir ny § 15 der annet og tredje ledd skal lyde:</article><article class="legalP" data-absoluteaddress="/kapittel/1/ledd/28/" id="kapittel-1-ledd-28">Utvalget skal innen sitt myndighetsområde, jf. § 14, undersøke enhver klage fra enkeltpersoner eller organisasjoner som mener seg urettmessig utsatt for kommunikasjonskontroll.</article><article class="legalP" data-absoluteaddress="/kapittel/1/ledd/29/" id="kapittel-1-ledd-29">Utvalget kan for øvrig av eget tiltak ta opp enhver sak eller ethvert forhold i tilknytning til politiets og påtalemyndighetens bruk av kommunikasjonskontroll som det finner grunn til å behandle. Utvalget skal herunder særlig legge vekt på forhold som har vært gjenstand for offentlig omtale eller kritikk.</article> <article class="defaultP" margin-top="true">Nåværende § 15 blir ny § 16 og skal lyde:</article><article class="legalP" data-absoluteaddress="/kapittel/1/ledd/30/" id="kapittel-1-ledd-30">Politiet og påtalemyndigheten skal gi utvalget de opplysninger, dokumenter, lydbåndopptak mv. om kommunikasjonskontroll som utvalget av hensyn til sin kontrollfunksjon finner nødvendig.</article><article class="legalP" data-absoluteaddress="/kapittel/1/ledd/31/" id="kapittel-1-ledd-31">Utvalget kan innkalle til avhør enhver av politiets og påtalemyndighetens tjenestemenn, og dessuten andre som bistår ved kommunikasjonskontroll. De som avhøres har plikt til å forklare seg for utvalget uten hensyn til taushetsplikt.</article> <article class="defaultP" margin-top="true">Nåværende § 16 blir ny § 17 og skal lyde:</article><article class="legalP" data-absoluteaddress="/kapittel/1/ledd/32/" id="kapittel-1-ledd-32">I klagesaker etter § 15 annet ledd skal utvalget gi klageren underretning om resultatet av behandlingen i form av en ikke grunngitt konklusjon som går ut på at klagen enten gir eller ikke gir grunn til kritikk mot politiet eller påtalemyndigheten. Hvis utvalget finner grunn til å kritisere politiet eller påtalemyndigheten, skal saken innberettes til riksadvokaten og Justisdepartementet.</article><article class="legalP" data-absoluteaddress="/kapittel/1/ledd/33/" id="kapittel-1-ledd-33">Utvalget skal hvert år gi innberetning til Justisdepartementet om sin virksomhet og kan ellers på ethvert tidspunkt gi særskilt innberetning til departementet om enkeltsaker vedrørende kommunikasjonskontroll.</article> <article class="defaultP" margin-top="true">Nåværende §§ 17 og 18 blir nye §§ 18 og 19.</article> <article class="defaultP" margin-top="true">Overskriften til kapittel 3 skal lyde:</article><article class="defaultP"><i>Kapittel 3. Opplysning om kommunikasjonskontroll har vært foretatt</i></article> <article class="defaultP" margin-top="true">Ny § 20 skal lyde:</article><article class="legalP" data-absoluteaddress="/kapittel/1/ledd/34/" id="kapittel-1-ledd-34">Saker som gjelder overtredelse av straffeloven kapittel 8 eller 9, er unntatt fra reglene i dette kapitlet, jf. straffeprosessloven § 216j første ledd annet punktum.</article> <article class="defaultP" margin-top="true">Nåværende § 19 blir ny § 21 og skal lyde:</article><article class="legalP" data-absoluteaddress="/kapittel/1/ledd/35/" id="kapittel-1-ledd-35">På de vilkår som er nevnt i straffeprosessloven § 216j, skal enhver etter begjæring gis underretning om hvorvidt han eller hun har vært undergitt kommunikasjonskontroll.</article> <article class="defaultP" margin-top="true">Nåværende § 20 blir ny § 22 der første ledd skal lyde:</article><article class="legalP" data-absoluteaddress="/kapittel/1/ledd/36/" id="kapittel-1-ledd-36">Riksadvokaten skal føre et register over alle som er eller har vært undergitt kommunikasjonskontroll etter § 216a eller § 216b etter at straffeprosessloven § 216j har trådt i kraft. Registeret skal ha opplysninger om den mistenktes navn og fødselsdato, politidistriktet som har foretatt kontrollen, sakens nummer eller lignende og når kontrollen pågikk.</article> <article class="defaultP" margin-top="true">Nåværende § 21 blir ny § 23 og skal lyde:</article><article class="legalP" data-absoluteaddress="/kapittel/1/ledd/37/" id="kapittel-1-ledd-37">Begjæring om underretning som nevnt i straffeprosessloven § 216j skal sendes til Kontrollutvalget for kommunikasjonskontroll. Henvendelsen skal besvares snarest mulig og normalt senest innen en måned.</article><article class="legalP" data-absoluteaddress="/kapittel/1/ledd/38/" id="kapittel-1-ledd-38">Riksadvokaten og vedkommende politidistrikt skal etter anmodning straks gi kontrollutvalget de opplysninger som er nødvendig for å besvare henvendelsen.</article><article class="legalP" data-absoluteaddress="/kapittel/1/ledd/39/" id="kapittel-1-ledd-39">Før kontrollutvalget gir opplysning om at kommunikasjonskontroll har skjedd, skal politiet underrettes. Hvis underretning til den mistenkte skal unnlates av grunner som er nevnt i straffeprosessloven § 216j tredje ledd, må politiet sørge for at forhørsrettens kjennelse forelegges kontrollutvalget innen den frist kontrollutvalget har satt.</article> <article class="defaultP" margin-top="true">Nåværende § 22 blir ny § 24 og skal lyde:</article><article class="legalP" data-absoluteaddress="/kapittel/1/ledd/40/" id="kapittel-1-ledd-40">Svaret på begjæring etter § 21 skal gis skriftlig og skal enten lyde:</article><article class="legalP" data-absoluteaddress="/kapittel/1/ledd/41/" id="kapittel-1-ledd-41">«De har med hjemmel i straffeprosessloven §§ 216a flg. om kommunikasjonskontroll vært undergitt kommunikasjonskontroll i året....»,<p class="leddfortsettelse">eller</p></article><article class="legalP" data-absoluteaddress="/kapittel/1/ledd/42/" id="kapittel-1-ledd-42">«Det er ikke foretatt noen kommunikasjonskontroll av Dem som det etter gjeldende regler er adgang til å opplyse om.</article><article class="legalP" data-absoluteaddress="/kapittel/1/ledd/43/" id="kapittel-1-ledd-43">Straffeprosessloven § 216j gir den som har vært mistenkt for overtredelse av straffebestemmelser som gir grunnlag for kommunikasjonskontroll, eller forsøk på overtredelse av slike bestemmelser, rett til å få vite om han eller hun har vært undergitt kommunikasjonskontroll eller ikke.</article><article class="legalP" data-absoluteaddress="/kapittel/1/ledd/44/" id="kapittel-1-ledd-44">Bestemmelsen lyder:</article><blockquote><article class="defaultP">«Enhver skal på begjæring gis underretning om hvorvidt han eller hun har vært undergitt kommunikasjonskontroll etter dette kapitlet. Dette gjelder likevel ikke i saker om overtredelse av straffeloven kapittel 8 eller 9. Underretning kan bare gis om kommunikasjonskontroller som er besluttet etter at denne bestemmelsen er trådt i kraft. Underretning kan gis tidligst ett år etter at kontrollen er avsluttet. Forhørsretten kan ved kjennelse bestemme at underretning skal unnlates eller utsettes i et nærmere fastsatt tidsrom dersom det vil være til skade for etterforskningen at underretning gis, eller andre forhold taler for at underretning bør unnlates eller utsettes. Regelen i § 216i gjelder tilsvarende.»</article></blockquote> <article class="legalP" data-absoluteaddress="/kapittel/1/ledd/45/" id="kapittel-1-ledd-45">Som det går frem av bestemmelsen, er retten til å få vite om man har vært undergitt kommunikasjonskontroll eller ikke, undergitt visse begrensninger. For det første er det bare den som har vært mistenkt for overtredelse av straffebud som kan gi grunnlag for kommunikasjonskontroll, eller forsøk på overtredelse av slike bestemmelser, som kan få vite om det har vært foretatt kommunikasjonskontroll. Andre brukere av det kontrollerte kommunikasjonsanlegget kan ikke få vite om det har vært foretatt kommunikasjonskontroll.</article><article class="legalP" data-absoluteaddress="/kapittel/1/ledd/46/" id="kapittel-1-ledd-46">Selv om det har vært foretatt kommunikasjonskontroll, og det er den mistenkte som begjærer underretning om dette, kan det ikke opplyses at kontroll har vært foretatt hvis:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/ledd/46/punkt/1/" id="kapittel-1-ledd-46-punkt-1"><span class="data-originalId">-</span><article class="legalP" data-absoluteaddress="/kapittel/1/ledd/46/punkt/1/ledd/1/" id="kapittel-1-ledd-46-punkt-1-ledd-1">saken gjelder overtredelse av straffeloven kapittel 8 eller 9,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/46/punkt/2/" id="kapittel-1-ledd-46-punkt-2"><span class="data-originalId">-</span><article class="legalP" data-absoluteaddress="/kapittel/1/ledd/46/punkt/2/ledd/1/" id="kapittel-1-ledd-46-punkt-2-ledd-1">forhørsretten finner at underretning kan være til skade for etterforskningen av saken, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/46/punkt/3/" id="kapittel-1-ledd-46-punkt-3"><span class="data-originalId">-</span><article class="legalP" data-absoluteaddress="/kapittel/1/ledd/46/punkt/3/ledd/1/" id="kapittel-1-ledd-46-punkt-3-ledd-1">forhørsretten finner at andre forhold taler for at underretning bør unnlates eller utsettes.</article></article></li></ul></article><article class="legalP" data-absoluteaddress="/kapittel/1/ledd/47/" id="kapittel-1-ledd-47">Underretning kan ikke gis om kommunikasjonskontroll som er besluttet før straffeprosessloven § 216j om rett til opplysning trådte i kraft. Kommunikasjonskontroller besluttet før 21. april 1995 kan det dermed ikke opplyses om. Underretning kan heller ikke gis før ett år etter at en eventuell kommunikasjonskontroll er avsluttet.</article><article class="legalP" data-absoluteaddress="/kapittel/1/ledd/48/" id="kapittel-1-ledd-48">For at begrensningene skal få reell betydning, kan det aldri opplyses at det ikke har vært foretatt kommunikasjonskontroll.»</article> <article class="defaultP" margin-top="true">Nåværende § 23 blir ny § 25.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-09-22-961/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 15. oktober 2000, med unntak av § 11 som trer i kraft 1. januar 2001.</article></section></main></body></html>