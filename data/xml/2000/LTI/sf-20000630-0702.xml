<!DOCTYPE html><html lang="no"><head><title>Forskrift om tilskudd i form av prisnedskrivning til industrielt bearbeidede jordbruksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:02</dd><dt class="legacyID">Datokode</dt><dd class="legacyID">FOR-2000-06-30-702</dd><dt class="dokid">DokumentID</dt><dd class="dokid">LTI/forskrift/2000-06-30-702</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 2000 Nr. 16</dd><dt class="dateInForce">I kraft fra</dt><dd class="dateInForce">2000-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">2000-08-07</dd><dt class="titleShort">Korttittel</dt><dd class="titleShort">Forskrift om prisnedskriving for jordbruksvarer</dd><dt class="title">Tittel</dt><dd class="title">Forskrift om tilskudd i form av prisnedskrivning til industrielt bearbeidede jordbruksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 30. juni 2000 med hjemmel i lov av 12. mai 1995 nr. 23 om jord (jordlova) § 18.</dd><dt class="refid">RefID</dt><dd class="refid">forskrift/2000-06-30-702</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskudd i form av prisnedskrivning til industrielt bearbeidede jordbruksvarer.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Generelle vilkår</li><li>§ 4. Resept</li><li>§ 5. Søknad</li><li>§ 6. Fastsettelse av tilskuddssatser</li><li>§ 7. Opplysningsplikt</li><li>§ 8. Kontroll</li><li>§ 9. Retting av feil i utbetaling</li><li>§ 10. Sanksjoner</li><li>§ 11. Dispensasjon</li><li>§ 12. Klage</li><li>§ 13. Ikrafttreden</li><li>Vedlegg 1</li><li>Vedlegg 2</li></ul></li></ul></dd></dl></header><main class="documentBody" data-lovdata-URL="LTI/forskrift/2000-06-30-702" id="dokument"><h1>Forskrift om tilskudd i form av prisnedskrivning til industrielt bearbeidede jordbruksvarer.</h1><article class="legalArticle" data-lovdata-URL="LTI/forskrift/2000-06-30-702/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med tilskuddsordningen er å bidra til at norsk næringsmiddelindustri kan produsere og levere industrielt bearbeidede jordbruksprodukter basert på bruk av norske jordbruksråvarer.</article></article><article class="legalArticle" data-lovdata-URL="LTI/forskrift/2000-06-30-702/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder tilskudd i form av prisnedskrivning til virksomheter som selger industrielt bearbeidede jordbruksvarer med innhold av norske jordbruksråvarer som omfattes av vedlegg 1 til denne forskriften.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskuddsberettigede råvarer kunngjøres i rundskriv gitt av Statens landbruksforvaltning.</article></article><article class="legalArticle" data-lovdata-URL="LTI/forskrift/2000-06-30-702/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Generelle vilkår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskudd kan gis på grunnlag av innhold av tilskuddsberettigede norskproduserte jordbruksråvarer i produksjon av de ferdigvarer i henhold til vedlegg 2 til denne forskriften, og etter de satser som gjelder på det tidspunkt varen regnes som solgt fra produsent.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ferdigvarene skal være egnet til menneskeføde.</article></article><article class="legalArticle" data-lovdata-URL="LTI/forskrift/2000-06-30-702/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Resept</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før det kan søkes om tilskudd etter denne forskriften, skal virksomhetens resepter på ferdigvarer være godkjent av Statens landbruksforvaltning. Reseptene skal angi forbruk av jordbruksråvarer i ferdigvaren og svinn skal spesifiseres. Statens landbruksforvaltning kan kreve at det uten vederlag fremlegges vareprøver i forbindelse med slik godkjenning.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Statens landbruksforvaltning kan fastsette maksimumsgrenser for tilskuddsberettiget innhold av jordbruksråvarer i reseptene og svinn. Maksimumsgrensene kunngjøres i rundskriv gitt av Statens landbruksforvaltning.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dersom Statens landbruksforvaltning finner det hensiktsmessig, kan det anvendes standardresepter som grunnlag for tilskuddsberegningen.</article></article><article class="legalArticle" data-lovdata-URL="LTI/forskrift/2000-06-30-702/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For å oppnå rett til tilskudd etter denne forskriften, må virksomheten sende søknad med dokumentasjon til Statens landbruksforvaltning innen utgangen av kalendermåneden etter den måned som salget fant sted.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Det kan etter begrunnet søknad innrømmes forlenget søknadsfrist. Slik søknad skal være sendt Statens landbruksforvaltning innen utløpet av den ordinære søknadsfristen etter første ledd.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Statens landbruksforvaltning kan fastsette krav til søknadens innhold og form.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">For sent innkommet søknad avslås.</article></article><article class="legalArticle" data-lovdata-URL="LTI/forskrift/2000-06-30-702/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fastsettelse av tilskuddssatser</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tilskuddssatser fastsettes for den enkelte jordbruksråvare eller representantråvare for tre måneder av gangen. Med representantråvare menes en angitt råvare som brukes som grunnlag for satsfastsettelse på flere råvarer innenfor samme kategori. Satsene kan variere avhengig av varenummer på ferdigvaren.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tilskuddssatsene og representantråvarene kunngjøres i rundskriv gitt av Statens landbruksforvaltning.</article></article><article class="legalArticle" data-lovdata-URL="LTI/forskrift/2000-06-30-702/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens landbruksforvaltning kan kreve de opplysninger som er nødvendig for å behandle søknader, og for å kunne forvalte ordningen på en tilfredsstillende måte. I den forbindelse kan Statens landbruksforvaltning kreve at opplysningene bekreftes av revisor. Likeledes kan det kreves at revisor godkjenner virksomhetens økonomisystemer.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Statens landbruksforvaltning kan også kreve prognoser over forventet salg. Prognosene skal være basert på de til enhver tid mest oppdaterte data som virksomheten er i besittelse av.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Generelle krav til dokumentasjon og prognoser kunngjøres i rundskriv gitt av Statens landbruksforvaltning.</article></article><article class="legalArticle" data-lovdata-URL="LTI/forskrift/2000-06-30-702/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Statens landbruksforvaltning kan utføre fysisk kontroll av varer. Statens landbruksforvaltning kan også utføre stedlig kontroll av forretningspapirer og annet som kan ha betydning for beregning og utbetaling av tilskudd hos virksomheter som har mottatt eller søkt om tilskudd etter denne forskriften. Virksomheten plikter å yte bistand ved slik kontroll.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kontroll kan skje i samarbeid med andre offentlige myndigheter.</article></article><article class="legalArticle" data-lovdata-URL="LTI/forskrift/2000-06-30-702/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Retting av feil i utbetaling</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Feil i utbetaling skal rettes, enten ved etterbetaling eller ved tilbakebetaling eller trekk i senere utbetalinger av tilskudd.</article></article><article class="legalArticle" data-lovdata-URL="LTI/forskrift/2000-06-30-702/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Sanksjoner</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som forsettlig eller uaktsomt gir uriktige eller ufullstendige opplysninger eller som handler i strid med denne forskriften eller vedtak fattet i medhold av forskriften, kan pålegges å tilbakebetale tilskudd som er utbetalt i henhold til denne forskriften og kan videre utestenges fra ordningen i inntil 3 år.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Dersom den som mottar tilskudd ikke leverer prognoser, kan Statens landbruksforvaltning holde tilbake utbetaling av tilskudd inntil prognose er levert.</article></article><article class="legalArticle" data-lovdata-URL="LTI/forskrift/2000-06-30-702/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Statens landbruksforvaltning kan i særlige tilfeller dispensere fra denne forskriften.</article></article><article class="legalArticle" data-lovdata-URL="LTI/forskrift/2000-06-30-702/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Enkeltvedtak fattet i medhold av denne forskriften kan påklages til Landbruksdepartementet etter lov 10. februar 1967 om behandlingsmåten i forvaltningssaker (forvaltningsloven) kapittel VI.</article></article><article class="legalArticle" data-lovdata-URL="LTI/forskrift/2000-06-30-702/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. juli 2000.</article></article><section class="section" data-name="vedlegg1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/2000-06-30-702/KAPITTEL_1" data-partID="k1"><h2>Vedlegg 1</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Det kan utbetales tilskudd i form av prisnedskrivning for følgende jordbruksråvarer:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/1/" id="kapittel-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/1/ledd/1/" id="kapittel-1-ledd-1-punkt-1-ledd-1">Melk</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/2/" id="kapittel-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/2/ledd/1/" id="kapittel-1-ledd-1-punkt-2-ledd-1">Egg</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/3/" id="kapittel-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/3/ledd/1/" id="kapittel-1-ledd-1-punkt-3-ledd-1">Potet</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/4/" id="kapittel-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/4/ledd/1/" id="kapittel-1-ledd-1-punkt-4-ledd-1">Korn</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/5/" id="kapittel-1-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/5/ledd/1/" id="kapittel-1-ledd-1-punkt-5-ledd-1">Stivelse</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/6/" id="kapittel-1-ledd-1-punkt-6"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/6/ledd/1/" id="kapittel-1-ledd-1-punkt-6-ledd-1">Kjøtt</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/7/" id="kapittel-1-ledd-1-punkt-7"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/7/ledd/1/" id="kapittel-1-ledd-1-punkt-7-ledd-1">Frukt</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/8/" id="kapittel-1-ledd-1-punkt-8"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/8/ledd/1/" id="kapittel-1-ledd-1-punkt-8-ledd-1">Bær</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/1/punkt/9/" id="kapittel-1-ledd-1-punkt-9"><span class="data-originalId">-</span><article class="legalP" data-absoluteaddress="/kapittel/1/ledd/1/punkt/9/ledd/1/" id="kapittel-1-ledd-1-punkt-9-ledd-1">Vegetabilske oljer og fettstoffer.</article></article></li></ul></article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Det kan også utbetales tilskudd for avledede produkt av disse jordbruksråvarene.</article></section><section class="section" data-name="vedlegg2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/2000-06-30-702/KAPITTEL_2" data-partID="k2"><h2>Vedlegg 2</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Ferdigvarer som omfattes av ordningen med prisnedskrivning (PNS).<table><thead><tr><th colspan="4" data-text-align="left" data-vertical-align="top">Tollvarenummer berettiget til PNS</th><th data-text-align="center" data-vertical-align="top">Varebetegnelse</th></tr></thead><tbody><tr><td data-text-align="left" data-vertical-align="top">17</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">00</td><td data-text-align="left" data-vertical-align="top">Tyggegummi, også overtrukket med sukker</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">04</td><td data-text-align="left" data-vertical-align="top">90</td><td data-text-align="left" data-vertical-align="top">10</td><td data-text-align="left" data-vertical-align="top">Marsipanmasse</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">04</td><td data-text-align="left" data-vertical-align="top">90</td><td data-text-align="left" data-vertical-align="top">91</td><td data-text-align="left" data-vertical-align="top">Karameller</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">04</td><td data-text-align="left" data-vertical-align="top">90</td><td data-text-align="left" data-vertical-align="top">92</td><td data-text-align="left" data-vertical-align="top">Pastiller, sukkertøy og drops</td></tr><tr><td data-text-align="left" data-vertical-align="top">17</td><td data-text-align="left" data-vertical-align="top">04</td><td data-text-align="left" data-vertical-align="top">90</td><td data-text-align="left" data-vertical-align="top">99</td><td data-text-align="left" data-vertical-align="top">Sukkervarer uten innhold av kakao, ellers</td></tr><tr><td data-text-align="left" data-vertical-align="top">18</td><td data-text-align="left" data-vertical-align="top">06</td><td data-text-align="left" data-vertical-align="top">31</td><td data-text-align="left" data-vertical-align="top">00</td><td data-text-align="left" data-vertical-align="top">Sjokolade i blokker, plater eller stenger, med fyll</td></tr><tr><td data-text-align="left" data-vertical-align="top">18</td><td data-text-align="left" data-vertical-align="top">06</td><td data-text-align="left" data-vertical-align="top">32</td><td data-text-align="left" data-vertical-align="top">00</td><td data-text-align="left" data-vertical-align="top">Sjokolade i blokker, plater eller stenger, uten fyll</td></tr><tr><td data-text-align="left" data-vertical-align="top">18</td><td data-text-align="left" data-vertical-align="top">06</td><td data-text-align="left" data-vertical-align="top">90</td><td data-text-align="left" data-vertical-align="top">10</td><td data-text-align="left" data-vertical-align="top">Annen sjokolade, herunder sukkervarer med innhold<br />av kakao</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">10</td><td data-text-align="left" data-vertical-align="top">10</td><td data-text-align="left" data-vertical-align="top">Næringsmidler bestemt for barn, i pakninger for detaljsalg av varer som hører under pos. 04.01-04-04</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">10</td><td data-text-align="left" data-vertical-align="top">90</td><td data-text-align="left" data-vertical-align="top">Næringsmidler bestemt for barn, i pakninger for detaljsalg – ellers</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">20</td><td data-text-align="left" data-vertical-align="top">99<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Glutenfri, laktoseredusert diettmat<sup class="footnotereference" data-footnotereferencevalue="1" data-unique-footnote-counter="2">1</sup></td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">90</td><td data-text-align="left" data-vertical-align="top">90<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Iskremblandinger</td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">90</td><td data-text-align="left" data-vertical-align="top">90<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Glutenfri, laktoseredusert diettmat<sup class="footnotereference" data-footnotereferencevalue="1" data-unique-footnote-counter="2">1</sup></td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">01</td><td data-text-align="left" data-vertical-align="top">90</td><td data-text-align="left" data-vertical-align="top">90<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Pizza<sup class="footnotereference" data-footnotereferencevalue="2" data-unique-footnote-counter="3">2</sup></td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">05</td><td data-text-align="left" data-vertical-align="top">90</td><td data-text-align="left" data-vertical-align="top">10</td><td data-text-align="left" data-vertical-align="top">Pizza (herunder porsjonspizza o.l.) med innhold av pølse, kjøtt eller slakteavfall<sup class="footnotereference" data-footnotereferencevalue="2" data-unique-footnote-counter="3">2</sup></td></tr><tr><td data-text-align="left" data-vertical-align="top">19</td><td data-text-align="left" data-vertical-align="top">05</td><td data-text-align="left" data-vertical-align="top">90</td><td data-text-align="left" data-vertical-align="top">21</td><td data-text-align="left" data-vertical-align="top">Pizza (herunder porsjonspizza o.l.) ikke inneholdende pølse, kjøtt eller slakteavfall<sup class="footnotereference" data-footnotereferencevalue="2" data-unique-footnote-counter="3">2</sup></td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">02</td><td data-text-align="left" data-vertical-align="top">30</td><td data-text-align="left" data-vertical-align="top">00</td><td data-text-align="left" data-vertical-align="top">Tilberedt bakepulver</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">03</td><td data-text-align="left" data-vertical-align="top">90</td><td data-text-align="left" data-vertical-align="top">10</td><td data-text-align="left" data-vertical-align="top">Majones og remulade</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">03</td><td data-text-align="left" data-vertical-align="top">90</td><td data-text-align="left" data-vertical-align="top">99</td><td data-text-align="left" data-vertical-align="top">Sauser og preparater, ellers, unntatt flytende mango chutney<sup class="footnotereference" data-footnotereferencevalue="3" data-unique-footnote-counter="4">3</sup></td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">10</td><td data-text-align="left" data-vertical-align="top">Kjøttsuppe (buljong) i lufttett lukket emballasje</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">20</td><td data-text-align="left" data-vertical-align="top">Grønnsaksuppe, også innkokt, uten innhold av kjøtt, i lufttett lukket emballasje</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">30</td><td data-text-align="left" data-vertical-align="top">Fiskesuppe (inneholdende minst 25 vektprosent fisk), i lufttett lukket emballasje</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">40</td><td data-text-align="left" data-vertical-align="top">Supper og buljonger, i lufttett lukket emballasje – annen</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">50</td><td data-text-align="left" data-vertical-align="top">Supper og buljonger samt preparater, ellers: med innhold av kjøtt, flesk eller ekstrakter derav</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">60</td><td data-text-align="left" data-vertical-align="top">Fiskesuppe (inneholdende minst 25 vektprosent fisk), ellers</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">04</td><td data-text-align="left" data-vertical-align="top">10</td><td data-text-align="left" data-vertical-align="top">90</td><td data-text-align="left" data-vertical-align="top">Supper og buljonger samt preparater, ellers, annen</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">05</td><td data-text-align="left" data-vertical-align="top">00</td><td data-text-align="left" data-vertical-align="top">10</td><td data-text-align="left" data-vertical-align="top">Spise-is med innhold av kakao</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">05</td><td data-text-align="left" data-vertical-align="top">00</td><td data-text-align="left" data-vertical-align="top">20</td><td data-text-align="left" data-vertical-align="top">Spise-is, ellers: med innhold av fett</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">05</td><td data-text-align="left" data-vertical-align="top">00</td><td data-text-align="left" data-vertical-align="top">90</td><td data-text-align="left" data-vertical-align="top">Spise-is, ellers: annen</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">06</td><td data-text-align="left" data-vertical-align="top">90</td><td data-text-align="left" data-vertical-align="top">90*</td><td data-text-align="left" data-vertical-align="top">Næringsmidler for barn</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">06</td><td data-text-align="left" data-vertical-align="top">90</td><td data-text-align="left" data-vertical-align="top">90*</td><td data-text-align="left" data-vertical-align="top">Stuinger og gryteretter</td></tr><tr><td data-text-align="left" data-vertical-align="top">21</td><td data-text-align="left" data-vertical-align="top">06</td><td data-text-align="left" data-vertical-align="top">90</td><td data-text-align="left" data-vertical-align="top">90<sup class="footnotereference" data-footnotereferencevalue="*" data-unique-footnote-counter="1">*</sup></td><td data-text-align="left" data-vertical-align="top">Glutenfri og laktoseredusert diettmat<sup class="footnotereference" data-footnotereferencevalue="1" data-unique-footnote-counter="2">1</sup></td></tr></tbody></table></article><footer class="footnotes"><article class="footnote" data-name="*" data-unique-footnote-counter="1"><span class="footnoteLabel">*</span> Tollvarenummeret omfatter også andre ferdigvarer som ikke omfattes av ordningen med prisnedskrivning.</article><article class="footnote" data-name="1" data-unique-footnote-counter="2"><span class="footnoteLabel">1</span> Prisnedskrivningen er begrenset til salg til cøliakikere og andre som får utskrevet laktoseredusert diettmat.</article><article class="footnote" data-name="2" data-unique-footnote-counter="3"><span class="footnoteLabel">2</span> Prisnedskrivningen gjelder for råvarer (ost, kjøtt) til industrielt fremstilt pizza. Industrielt fremstilt pizza defineres som pizza omsatt til detaljist som frossen eller kjølt vare. Prisnedskrivningen utbetales til produsenten av pizza.</article><article class="footnote" data-name="3" data-unique-footnote-counter="4"><span class="footnoteLabel">3</span> Gjelder også sauser i sammensatte retter der det komplette produktet hører under annet varenummer.</article></footer></section></main></body></html>