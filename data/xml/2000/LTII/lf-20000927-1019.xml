<!DOCTYPE html><html lang="no"><head><title>Forskrift om spesialvedtekt for kommunale barnehager med gratis korttidsplass for 4- og 5-åringer i Bydel Gamle Oslo, Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:11</dd><dt class="legacyID">Datokode</dt><dd class="legacyID">FOR-2000-09-27-1019</dd><dt class="dokid">DokumentID</dt><dd class="dokid">LTII/forskrift/2000-09-27-1019</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 9</dd><dt class="dateInForce">I kraft fra</dt><dd class="dateInForce">2000-09-27</dd><dt class="changesToDocuments">Endrer</dt><dd class="changesToDocuments"><ul><li>forskrift/1998-08-26-833</li></ul></dd><dt class="appliesTo">Gjelder for</dt><dd class="appliesTo">Oslo</dd><dt class="basedOn">Hjemmel</dt><dd class="basedOn"><ul><li>lov/1995-05-05-19/§15</li></ul></dd><dt class="dateOfPublication">Kunngjort</dt><dd class="dateOfPublication">2000-11-03</dd><dt class="titleShort">Korttittel</dt><dd class="titleShort">Spesialvedtekt for korttidsbarnehager, Oslo</dd><dt class="title">Tittel</dt><dd class="title">Forskrift om spesialvedtekt for kommunale barnehager med gratis korttidsplass for 4- og 5-åringer i Bydel Gamle Oslo, Oslo.</dd><dt class="miscInformation">Annet om dokumentet</dt><dd class="miscInformation">Fastsatt av Oslo bystyre 27. september 2000 med hjemmel i lov av 5. mai 1995 nr. 19 om barnehager § 15.</dd><dt class="refid">RefID</dt><dd class="refid">forskrift/2000-09-27-1019</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om spesialvedtekt for kommunale barnehager med gratis korttidsplass for 4- og 5-åringer i Bydel Gamle Oslo, Oslo.<ul class="tocSubUl"><li>Kap. I. Innledning<ul class="tocSubUl"><li>§ 1. Innledning</li><li>§ 2. Åpningstid (jf. barnehageloven § 15 tredje ledd pkt. i)</li><li>§ 3. Foreldreråd og samarbeidsutvalg (jf. barnehageloven § 4)</li></ul></li><li>Kap. II. Opptak og oppsigelse<ul class="tocSubUl"><li>§ 4. Opptaksmyndighet (jf. barnehageloven § 15 tredje ledd pkt. d)</li><li>§ 5. Opptakskriterier (jf. barnehageloven § 9 og § 15 tredje ledd pkt. e)</li><li>§ 6. Opptaksprosedyre</li><li>§ 7. Opptaksperiode</li><li>§ 8. Oppsigelse</li></ul></li><li>Kap. III. Oppholdsbetaling<ul class="tocSubUl"><li>§ 9. Betalingsregler</li></ul></li><li>Kap. IV. Klage<ul class="tocSubUl"><li>§ 10. Klage</li></ul></li><li>Kap. V. Diverse bestemmelser<ul class="tocSubUl"><li>§ 11. Diverse bestemmelser</li><li>§ 12. Endring – og oppsigelsesadgang</li><li>§ 13. Ikrafttredelse og opphør</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/2000-09-27-1019" id="dokument"><h1>Forskrift om spesialvedtekt for kommunale barnehager med gratis korttidsplass for 4- og 5-åringer i Bydel Gamle Oslo, Oslo.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/2000-09-27-1019/KAPITTEL_1" data-partID="k1"><h2>Kap. I. Innledning</h2><article class="legalArticle" data-lovdata-URL="LTII/forskrift/2000-09-27-1019/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Oslo kommune tilbyr alle 4- og 5-åringer bosatt i Bydel Gamle Oslo gratis barnehageplass på 20 oppholdstimer pr. uke (korttidsplass), og til dette formål vil kommunen opprette egne kommunale barnehager (korttidsbarnehager).</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Ordningen er et ledd i oppfølgingen av St.meld.nr.17 (1996/1997) «Om innvandring og det flerkulturelle Norge». Lov om barnehager av 5. mai 1995 nr. 19 § 15 bestemmer at enhver barnehage skal ha vedtekter med bestemmelser om ulike forhold. For de kommunale barnehagene i forbindelse med ordningen har Oslo bystyre fastsatt denne spesialvedtekten.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Bydelsadministrasjonen fastsetter supplerende vedtekter som gjelder for den enkelte barnehage. Disse supplerende vedtektene er kalt «den enkelte barnehages vedtekter». Spesialvedtekten og den enkelte barnehages vedtekter utgjør tilsammen de vedtekter som gjelder for den enkelte kommunale barnehage, jf. barnehageloven § 15. Supplerende vedtekter for den enkelte barnehage fastsatt av bydelsadministrasjonen inneholder bestemmelser om følgende:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/3/punkt/1/" id="kapittel-1-paragraf-1-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/3/punkt/1/ledd/1/" id="kapittel-1-paragraf-1-ledd-3-punkt-1-ledd-1">leke- og oppholdsareal pr. barn (jf. barnehageloven § 15 tredje ledd bokstav h)</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/3/punkt/2/" id="kapittel-1-paragraf-1-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/3/punkt/2/ledd/1/" id="kapittel-1-paragraf-1-ledd-3-punkt-2-ledd-1">barnehagens daglige åpningstid (jf. barnehageloven § 15 tredje ledd bokstav i)</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/3/punkt/3/" id="kapittel-1-paragraf-1-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/3/punkt/3/ledd/1/" id="kapittel-1-paragraf-1-ledd-3-punkt-3-ledd-1">henvise til eller gjengi den dokumentasjon barnehagen har for barnehagens internkontrollsystem (jf. barnehageloven § 15 femte ledd).</article></article></li></ul></article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">4- og 5-åringer med tildelt barnehageplass utover 20 oppholdstimer pr. uke, i annen kommunal barnehage i Bydel Gamle Oslo, omfattes også av ordningen. For disse barna/foresatte gjelder standardvedtekten for kommunale barnehager fastsatt av Oslo bystyre den 18. februar 1998 nr. 209 så langt den passer.</article><article class="legalP" data-absoluteaddress="/kapittel/1/paragraf/1/ledd/5/" id="kapittel-1-paragraf-1-ledd-5">Denne spesialvedtekten gjelder inntil ordningen opphører.</article></article><article class="legalArticle" data-lovdata-URL="LTII/forskrift/2000-09-27-1019/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Åpningstid (jf. barnehageloven § 15 tredje ledd pkt. i)</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Korttidsbarnehagene er åpne 20 timer pr. uke.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Korttidsbarnehagene er i hovedsak åpne alle virkedager unntatt lørdag. Korttidsbarnehagene er stengt søn- og helligdager, offentlige fridager, jul- og nyttårsaften og maksimalt 4 planleggingsdager pr. år. Planleggingsdagene fastlegges av bydelsadministrasjonen, fortrinnsvis i tilknytning til ferier/fridager slik at det er til minst mulig ulempe for de foresatte. Foreldre/foresatte informeres om dato for disse dagene ved barnehageårets begynnelse og gjennom barnehagenes årsplan. Korttidsbarnehagens daglige åpningstid fremgår av den enkelte barnehages vedtekter.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Foreldre/foresatte med korttidsplass kan benytte plassen de 11 månedene tilbudet varer (august – juni). Korttidsbarnehagene holder stengt hele juli måned (jf. § 6, første ledd, pkt. a).</article></article><article class="legalArticle" data-lovdata-URL="LTII/forskrift/2000-09-27-1019/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Foreldreråd og samarbeidsutvalg (jf. barnehageloven § 4)</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Barnehagelovens bestemmelser om foreldreråd og samarbeidsutvalg og forskriftene gitt med hjemmel i barnehageloven § 4 fjerde ledd utgjør arbeidsgrunnlaget for foreldrerådene og samarbeidsutvalgene.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Samarbeidsutvalget for barnehagen skal fastsette en årsplan for den pedagogiske virksomheten som bygger på rammeplanen (jf. barnehageloven § 2 tredje ledd annen setning).</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Samarbeidsutvalget avgjør om barnehagen skal ha foreldrekasse til å dekke ekstrautgifter i forbindelse med turer o.l. som administreres av barnehagen. Innbetaling til foreldrekasse er basert på frivillighet fra foreldre/foresatte. Foreldrekassen skal tas med i kommunens regnskap, og inntekter/utgifter skal føres etter bruttoprinsipp, (dvs. alle inntekter/utgifter skal dokumenteres).</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Samarbeidsutvalget skal bestå av foresatte og ansatte i barnehagen og representanter fra kommunen som eier.</article><article class="legalP" data-absoluteaddress="/kapittel/1/paragraf/3/ledd/5/" id="kapittel-1-paragraf-3-ledd-5">Gamle Oslo bydelsutvalg oppnevner kommunens eierrepresentanter.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/2000-09-27-1019/KAPITTEL_2" data-partID="k2"><h2>Kap. II. Opptak og oppsigelse</h2><article class="legalArticle" data-lovdata-URL="LTII/forskrift/2000-09-27-1019/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Opptaksmyndighet (jf. barnehageloven § 15 tredje ledd pkt. d)</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Bydelsdirektøren er opptaksmyndighet. Bydelsdirektøren kan delegere sin myndighet dersom det er hensiktsmessig.</article></article><article class="legalArticle" data-lovdata-URL="LTII/forskrift/2000-09-27-1019/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opptakskriterier (jf. barnehageloven § 9 og § 15 tredje ledd pkt. e)</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Barnehageplass tilbys alle 4- og 5-åringer med bostedsadresse (jf. folkeregistret) i Bydel Gamle Oslo pr. 1. august i kalenderåret (hovedopptak). Også 4- og 5-åringer som flytter til Bydel Gamle Oslo i løpet av barnehageåret får tilbud om barnehageplass (løpende opptak). 4-åringene har rett til dette tilbudet de to siste barnehageårene før skolestart, og 5-åringene har rett til dette tilbudet det siste barnehageåret før skolestart, jf. dog § 1, siste ledd og § 12.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Opptaksmyndigheten avgjør selv i hvilken korttidsbarnehage det enkelte barn gis tilbud etter en samlet skjønnsmessig vurdering. Nærhet til bosted, kommende grunnskole for barnet, eventuelle søsken i nærliggende barnehage/skole, barn med spesielle behov og plasskapasitet er blant de hensyn som ligger til grunn for vurderingen.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Foreldre/foresatte gis anledning til å prioritere inntil 3 barnehager i ønsket rekkefølge.</article></article><article class="legalArticle" data-lovdata-URL="LTII/forskrift/2000-09-27-1019/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Opptaksprosedyre</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Bydelsadministrasjonen fastsetter hensiktsmessig opptaksprosedyre og praktiske rutiner for opptaket basert på statens rammebetingelser for ordningen, denne vedtektens bestemmelser, erfaringer gjennom ordningen og følgende underpunkter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/3/ledd/1/punkt/1/" id="kapittel-2-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/3/ledd/1/punkt/1/ledd/1/" id="kapittel-2-paragraf-3-ledd-1-punkt-1-ledd-1">Barnehageåret regnes fra 01.08 til 30.06 (stengt hele juli måned).</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/3/ledd/1/punkt/2/" id="kapittel-2-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/3/ledd/1/punkt/2/ledd/1/" id="kapittel-2-paragraf-3-ledd-1-punkt-2-ledd-1">Med «hovedopptak» menes det årlige opptaket til plasser fra barnehageårets start. Med «løpende» opptak menes opptak fortløpende gjennom barnehageåret.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/3/ledd/1/punkt/3/" id="kapittel-2-paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/3/ledd/1/punkt/3/ledd/1/" id="kapittel-2-paragraf-3-ledd-1-punkt-3-ledd-1">Ved tildeling av plass gis foreldre/foresatte informasjon om barnehagens vedtekter og vilkår for den tildelte plassen.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/3/ledd/1/punkt/4/" id="kapittel-2-paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/3/ledd/1/punkt/4/ledd/1/" id="kapittel-2-paragraf-3-ledd-1-punkt-4-ledd-1">Foreldre/foresatte sender påmelding til korttidstilbudet til bydelsadministrasjonen i Bydel Gamle Oslo.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/3/ledd/1/punkt/5/" id="kapittel-2-paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/3/ledd/1/punkt/5/ledd/1/" id="kapittel-2-paragraf-3-ledd-1-punkt-5-ledd-1">Eget påmeldingsskjema for korttidstilbudet benyttes.</article></article></li></ul></article></article><article class="legalArticle" data-lovdata-URL="LTII/forskrift/2000-09-27-1019/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opptaksperiode</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Barnehageplass gis for to barnehageår for 4-åringer og for ett barnehageår for 5-åringer, jf. dog § 12.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Plassen er betinget av at barnet bor i Bydel Gamle Oslo i barnehageåret.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Dersom barn får innvilget utsatt skolestart, beholder barnet sin plass i korttidsbarnehagen, dog ikke lenger enn ordningen varer, jf. § 1 siste ledd.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Foreldre/foresatte må skriftlig varsle opptaksmyndigheten om at slik søknad til skolen er aktuell innen 1. mars.</article></article><article class="legalArticle" data-lovdata-URL="LTII/forskrift/2000-09-27-1019/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppsigelse</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Barnets foreldre/foresatte kan si opp plassen skriftlig med 1 måneds varsel fra den 1. eller 15. i måneden dersom de ikke lenger ønsker å benytte plassen.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Foreldre/foresatte som flytter til ny bydel eller utenbys, mister plassen i Bydel Gamle Oslo. Foreldre/foresatte skal uoppfordret gi barnehagen informasjon om at de flytter ut av bydelen og når.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Bydelsadministrasjonen kan i særlige tilfeller si opp plassen skriftlig med 1 måneds varsel fra den 1. eller 15. i måneden. Foreldrene/foresatte skal gis skriftlig varsel med sikte på å rette opp forholdet før eventuell oppsigelse av barnet.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/2000-09-27-1019/KAPITTEL_3" data-partID="k3"><h2>Kap. III. Oppholdsbetaling</h2><article class="legalArticle" data-lovdata-URL="LTII/forskrift/2000-09-27-1019/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Betalingsregler</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Korttidstilbudet på 20 oppholdstimer pr. uke er gratis og det innkreves ikke oppholdsbetaling for dette. Det samme gjelder for 4- og 5-åringer med barnehagetilbud i bydelen utover 20 oppholdstimer pr. uke. For 4- og 5-åringer med barnehagetilbud i bydelen utover 20 oppholdstimer pr. uke betales en forholdsmessig redusert sats.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/2000-09-27-1019/KAPITTEL_4" data-partID="k4"><h2>Kap. IV. Klage</h2><article class="legalArticle" data-lovdata-URL="LTII/forskrift/2000-09-27-1019/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Enkeltvedtak fattet i medhold av denne vedtekten kan påklages etter reglene i forvaltningsloven. Klagen fremsettes for det organ som har truffet vedtaket.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/2000-09-27-1019/KAPITTEL_5" data-partID="k5"><h2>Kap. V. Diverse bestemmelser</h2><article class="legalArticle" data-lovdata-URL="LTII/forskrift/2000-09-27-1019/§11" data-name="§11" data-partID="§11" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Diverse bestemmelser</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Krav om helsekontroll av barn som skal oppholde seg i barnehage er hjemlet i barnehageloven § 25.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Kommunen har egen kollektiv ulykkesforsikring for barn i kommunale barnehager.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Barnehageloven § 21 slår fast at reglene om taushetsplikt i forvaltningsloven §§ 13 til 13 f tilsvarende gjelder for personalet i barnehager.</article><article class="legalP" data-absoluteaddress="/kapittel/5/paragraf/1/ledd/4/" id="kapittel-5-paragraf-1-ledd-4">Barnehageloven §§ 22 og 23 pålegger barnehagepersonalet opplysningsplikt i forhold til sosialtjenesten og barneverntjenesten.</article><article class="legalP" data-absoluteaddress="/kapittel/5/paragraf/1/ledd/5/" id="kapittel-5-paragraf-1-ledd-5">I følge barnehageloven § 20 må den som skal arbeide i barnehage også legge fram tilfredsstillende politiattest. Personer som er dømt for seksuelle overgrep mot barn, er utelukket fra arbeid i barnehager.</article></article><article class="legalArticle" data-lovdata-URL="LTII/forskrift/2000-09-27-1019/§12" data-name="§12" data-partID="§12" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Endring – og oppsigelsesadgang</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">De rettigheter og plikter som er fastsatt i eller i medhold av denne vedtekten eller som følger av vedtak fattet i medhold av denne vedtekten kan på ethvert tidspunkt endres, også med virkning for eksisterende plassinnehavere.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Bydelsadministrasjonen kan med 1 måneds oppsigelsesfrist fra den 1. eller 15. i hver måned foreta en generell oppsigelse av samtlige barnehageplasser i den enkelte barnehage.</article></article><article class="legalArticle" data-lovdata-URL="LTII/forskrift/2000-09-27-1019/§13" data-name="§13" data-partID="§13" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og opphør</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Spesialvedtekten trer i kraft 27. september 2000. Spesialvedtekten opphører når ordningen opphører.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Forskrift av 26. august 1998 nr. 833 om spesialvedtekt for kommunale barnehager med gratis korttidsplass for 5-åringer i Bydel Gamle Oslo, Oslo, oppheves.</article></article></section></main></body></html>