<!DOCTYPE html><html lang="no"><head><title>Forskrift om juridisk bindende retningslinjer til plan- og bygningsloven § 74 nr. 2, Ullensaker kommune, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:15</dd><dt class="legacyID">Datokode</dt><dd class="legacyID">FOR-2000-10-30-1127</dd><dt class="dokid">DokumentID</dt><dd class="dokid">LTII/forskrift/2000-10-30-1127</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 10</dd><dt class="dateInForce">I kraft fra</dt><dd class="dateInForce">2001-01-08</dd><dt class="appliesTo">Gjelder for</dt><dd class="appliesTo">Ullensaker kommune, Akershus.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§74</li></ul></dd><dt class="dateOfPublication">Kunngjort</dt><dd class="dateOfPublication">2000-12-08</dd><dt class="titleShort">Korttittel</dt><dd class="titleShort">Forskrift til plbl, Ullensaker</dd><dt class="title">Tittel</dt><dd class="title">Forskrift om juridisk bindende retningslinjer til plan- og bygningsloven § 74 nr. 2, Ullensaker kommune, Akershus.</dd><dt class="miscInformation">Annet om dokumentet</dt><dd class="miscInformation">Fastsatt av Ullensaker Herredsstyre 30. oktober 2000 med hjemmel i plan- og bygningslov av 14. juni 1985 nr. 77 § 74.</dd><dt class="refid">RefID</dt><dd class="refid">forskrift/2000-10-30-1127</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om juridisk bindende retningslinjer til plan- og bygningsloven § 74 nr. 2, Ullensaker kommune, Akershus.</li></ul></dd></dl></header><main class="documentBody" data-lovdata-URL="LTII/forskrift/2000-10-30-1127" id="dokument"><h1>Forskrift om juridisk bindende retningslinjer til plan- og bygningsloven § 74 nr. 2, Ullensaker kommune, Akershus.</h1> <article class="defaultP" margin-top="true"><i>Tilpasning til tomt, eksisterende bebyggelse o.l.</i></article><article class="marginIdArticle" data-partID="a1.1" data-absoluteaddress="/punkt/1/" id="punkt-1"><span class="data-marginOriginalId">1.1</span><article class="legalP" data-absoluteaddress="/punkt/1/ledd/1/" id="punkt-1-ledd-1">Nye bygninger og anlegg skal tilpasses tomta. Det skal tas hensyn til naturelementer som har estetisk verdi.</article></article><article class="marginIdArticle" data-partID="a1.2" data-absoluteaddress="/punkt/2/" id="punkt-2"><span class="data-marginOriginalId">1.2</span><article class="legalP" data-absoluteaddress="/punkt/2/ledd/1/" id="punkt-2-ledd-1">Ny bebyggelse skal ved lokalisering og utforming fortrinnsvis videreføre eksisterende bebyggelsesstruktur, volum, takform/takvinkel og materialbruk. Målet er å forsterke og videreutvikle stedets karakter.</article></article><article class="marginIdArticle" data-partID="a1.3" data-absoluteaddress="/punkt/3/" id="punkt-3"><span class="data-marginOriginalId">1.3</span><article class="legalP" data-absoluteaddress="/punkt/3/ledd/1/" id="punkt-3-ledd-1">Garasjer og andre mindre byggverk på boligtomt skal underordne seg bolighuset. Garasjens utforming skal dokumenteres i søknaden samtidig med boligen.</article></article><article class="marginIdArticle" data-partID="a1.4" data-absoluteaddress="/punkt/4/" id="punkt-4"><span class="data-marginOriginalId">1.4</span><article class="legalP" data-absoluteaddress="/punkt/4/ledd/1/" id="punkt-4-ledd-1">Ny bebyggelse i tilknytning til gårdsanlegg skal tilpasses eksisterende byggeskikk. Ved prosjektering av nye bygninger skal det tas hensyn til tundannelse, volum, etasjeantall, takvinkel, material- og fargebruk.</article></article> <article class="defaultP" margin-top="true"><i>Landskap, naturmiljø</i></article><article class="marginIdArticle" data-partID="a2.1" data-absoluteaddress="/punkt/5/" id="punkt-5"><span class="data-marginOriginalId">2.1</span><article class="legalP" data-absoluteaddress="/punkt/5/ledd/1/" id="punkt-5-ledd-1">Det skal legges avgjørende vekt på å bevare åsprofiler, landskapssilhuetter, ravinekanter og vassdrag.</article></article><article class="marginIdArticle" data-partID="a2.2" data-absoluteaddress="/punkt/6/" id="punkt-6"><span class="data-marginOriginalId">2.2</span><article class="legalP" data-absoluteaddress="/punkt/6/ledd/1/" id="punkt-6-ledd-1">Nye bygg og anlegg skal lokaliseres og utformes slik at sammenhengende landskapsdrag ikke deles opp av byggverk. Tiltak etter plan- og bygningsloven skal underordne seg landskapet og i størst mulig grad tilpasses eksisterende terreng og vegetasjon.</article></article> <article class="defaultP" margin-top="true"><i>Kulturminner o.l.</i></article><article class="marginIdArticle" data-partID="a3.1" data-absoluteaddress="/punkt/7/" id="punkt-7"><span class="data-marginOriginalId">3.1</span><article class="legalP" data-absoluteaddress="/punkt/7/ledd/1/" id="punkt-7-ledd-1">Ved planlegging og prosjektering av nye tiltak skal det tas hensyn til eksisterende kulturminner. Der kulturminnene har historisk eller arkitektonisk verdi skal de søkes innarbeidet i prosjektets hovedgrep som et estetisk identitetsskapende element. Nye tiltak etter plan- og bygningsloven skal lokaliseres og utformes med en god estetisk kvalitet slik at verneverdige objekter ikke berøres, jf. Kulturminnevernplan for Ullensaker.</article></article><article class="marginIdArticle" data-partID="a3.2" data-absoluteaddress="/punkt/8/" id="punkt-8"><span class="data-marginOriginalId">3.2</span><article class="legalP" data-absoluteaddress="/punkt/8/ledd/1/" id="punkt-8-ledd-1">Lokalisering og utforming av nye byggverk inntil bevaringsverdige anlegg skal sikre et godt samspill med eksisterende anlegg i forhold til bebyggelsesstruktur, tomteplassering, volum, takform og materialbruk.</article></article> <article class="defaultP" margin-top="true"><i>Skilt og reklame</i></article><article class="marginIdArticle" data-partID="a4.1" data-absoluteaddress="/punkt/9/" id="punkt-9"><span class="data-marginOriginalId">4.1</span><article class="legalP" data-absoluteaddress="/punkt/9/ledd/1/" id="punkt-9-ledd-1">All skilting og reklame skal vurderes i forhold til omgivelsene. Det må dokumenteres at tiltaket er i samsvar med kommunens estetiske retningslinjer. I sentra, ved større byggetiltak og langs større samferdselsårer, skal det redegjøres særskilt for skilting og reklame. Det kan kreves at skiltplan skal inngå i beskrivelse av bygningers fasader.</article></article> <article class="defaultP" margin-top="true"><i>Samferdselstiltak</i></article><article class="marginIdArticle" data-partID="a5.1" data-absoluteaddress="/punkt/10/" id="punkt-10"><span class="data-marginOriginalId">5.1</span><article class="legalP" data-absoluteaddress="/punkt/10/ledd/1/" id="punkt-10-ledd-1">Veg, bane og andre samferdselstiltak skal dimensjoneres og gis en utforming som passer estetisk til tilgrensende arealbruk og arkitektur. Nye tiltak skal bidra til å skape visuelt klare uterom med hensyn til romdannelse, avgrensning, sammenbinding og overganger mellom veger, gater, landskaps- og byrom, friområder, parkeringsanlegg o.l.</article></article> <article class="defaultP" margin-top="true"><i>Grønnstruktur</i></article><article class="marginIdArticle" data-partID="a6.1" data-absoluteaddress="/punkt/11/" id="punkt-11"><span class="data-marginOriginalId">6.1</span><article class="legalP" data-absoluteaddress="/punkt/11/ledd/1/" id="punkt-11-ledd-1">Anlegg og bygg skal utformes bevisst i forhold til eksisterende grønnstruktur, terreng og vegetasjon slik at de ikke hindrer muligheten for en sammenhengende grønnstruktur/korridor.</article></article> <article class="defaultP" margin-top="true"><i>Anlegg o.l.</i></article><article class="marginIdArticle" data-partID="a7.1" data-absoluteaddress="/punkt/12/" id="punkt-12"><span class="data-marginOriginalId">7.1</span><article class="legalP" data-absoluteaddress="/punkt/12/ledd/1/" id="punkt-12-ledd-1">Varige konstruksjoner og anlegg som får en fremtredende plassering, skal utformes bevisst i forhold til landskapet, og inngrepet i eksisterende terreng skal begrenses. Anlegget skal ha en klar hovedform. Teknisk utstyr som tilhører anlegget, skal i størst mulig grad inngå i hovedformen.</article></article><article class="marginIdArticle" data-partID="a7.2" data-absoluteaddress="/punkt/13/" id="punkt-13"><span class="data-marginOriginalId">7.2</span><article class="legalP" data-absoluteaddress="/punkt/13/ledd/1/" id="punkt-13-ledd-1">Terrenginngrep som følger av store anlegg, skal skjermes og etterbehandles med vegetasjon og materialer som bidrar til at tiltaket knytter seg naturlig til eksisterende vegetasjon og terreng.</article></article> <article class="defaultP" margin-top="true"><i>Støyskjerm</i></article><article class="marginIdArticle" data-partID="a8.1" data-absoluteaddress="/punkt/14/" id="punkt-14"><span class="data-marginOriginalId">8.1</span><article class="legalP" data-absoluteaddress="/punkt/14/ledd/1/" id="punkt-14-ledd-1">Ved planlegging og prosjektering av støyskjermingstiltak skal det vurderes om skjermingstiltaket kan utformes slik at det ved hjelp av formgivning, materialbruk og fargevalg kan oppnåes å dempe negative visuelle virkninger av tiltaket.</article></article> <article class="defaultP" margin-top="true"><i>Parkeringsanlegg</i></article><article class="marginIdArticle" data-partID="a9.1" data-absoluteaddress="/punkt/15/" id="punkt-15"><span class="data-marginOriginalId">9.1</span><article class="legalP" data-absoluteaddress="/punkt/15/ledd/1/" id="punkt-15-ledd-1">Private og felles parkeringsplasser skal gis en tiltalende utforming ved beplantning i og rundt parkeringsplassene. Ved opparbeiding av parkeringsplassene skal det gjøres bruk av varige materialer med høy kvalitet, og det skal fortrinnsvis anlegges et fysisk skille mellom parkeringsareal og gate/fortau.</article></article></main></body></html>