<!DOCTYPE html><html lang="no"><head><title>Midlertidig forskrift om husleietvistutvalg, Oslo kommune, Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:17</dd><dt class="legacyID">Datokode</dt><dd class="legacyID">FOR-2000-09-28-1020</dd><dt class="dokid">DokumentID</dt><dd class="dokid">LTII/forskrift/2000-09-28-1020</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 9</dd><dt class="dateInForce">I kraft fra</dt><dd class="dateInForce">Kommunal- og regionaldep. bestemmer</dd><dt class="appliesTo">Gjelder for</dt><dd class="appliesTo">Oslo kommune, Oslo.</dd><dt class="basedOn">Hjemmel</dt><dd class="basedOn"><ul><li>lov/1999-03-26-17/§12-5</li></ul></dd><dt class="dateOfPublication">Kunngjort</dt><dd class="dateOfPublication">2000-11-03</dd><dt class="titleShort">Korttittel</dt><dd class="titleShort">Midl. forskrift om husleietvistutvalg, Oslo</dd><dt class="title">Tittel</dt><dd class="title">Midlertidig forskrift om husleietvistutvalg, Oslo kommune, Oslo.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og regionaldepartementet 28. september 2000 med hjemmel i lov av 26. mars 1999 nr. 17 om husleieavtaler (husleieloven) § 12-5.</dd><dt class="refid">RefID</dt><dd class="refid">forskrift/2000-09-28-1020</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om husleietvistutvalg, Oslo kommune, Oslo.<ul class="tocSubUl"><li>§ 1. Virkeområde</li><li>§ 2. Sammensetning</li><li>§ 3. Forkynning</li><li>§ 4. Innbringelse for Husleietvistutvalget</li><li>§ 5. Saksforberedelse</li><li>§ 6. Medhjelper</li><li>§ 7. Mekling</li><li>§ 8. Behandling av Husleietvistutvalget</li><li>§ 9. Rettsvirkninger</li><li>§ 10. Innbringelse for domstolene</li><li>§ 11. Gjenopptakelse</li><li>§ 12. Forholdet til voldgiftsklausuler</li><li>§ 13. Forholdet til andre tvisteorganer</li><li>§ 14. Kostnadsfordeling</li><li>§ 15. Årsberetning. Publisering av enkeltsaker</li><li>§ 16. Ikrafttreden mv.</li></ul></li></ul></dd></dl></header><main class="documentBody" data-lovdata-URL="LTII/forskrift/2000-09-28-1020" id="dokument"><h1>Midlertidig forskrift om husleietvistutvalg, Oslo kommune, Oslo.</h1><article class="legalArticle" data-lovdata-URL="LTII/forskrift/2000-09-28-1020/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Husleietvistutvalget kan behandle tvister om leie av bolig i Oslo som omfattes av husleielovene fra 1939 og 1999.</article></article><article class="legalArticle" data-lovdata-URL="LTII/forskrift/2000-09-28-1020/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sammensetning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Husleietvistutvalget ledes av en person som oppfyller vilkårene for å være by- eller herredsrettsdommer etter domstolsloven §§ 53 følgende. Lederen oppnevnes av departementet. Etter forslag fra Norges Leieboerforbund og Huseiernes Landsforbund skal departementet oppnevne åtte representanter fra hver organisasjon. Representantene fra organisasjonene oppnevnes for tre år.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I den enkelte sak skal Husleietvistutvalget bestå av en nøytral saksleder, en leieboerrepresentant og en utleierrepresentant. Bestemmelsene i domstolsloven §§ 106 og 108 gjelder så langt de passer. Husleietvistutvalgets leder avgjør sammensetningen av utvalget i den enkelte sak. Saksleder kan likevel beslutte at det skal utpekes ny saksleder dersom mekling etter § 7 ikke har ført fram, og sterke grunner taler for slikt skifte. Beslutningen kan påkjæres til by- eller herredsretten innen én måned etter at beslutningen ble forkynt.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Til å være leder for den enkelte sak (saksleder) kan departementet tilsette eller engasjere en eller flere personer som oppfyller vilkårene for å være by- eller herredsrettsdommer etter domstolsloven §§ 53 følgende.</article></article><article class="legalArticle" data-lovdata-URL="LTII/forskrift/2000-09-28-1020/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forkynning</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Forkynningen etter forskriften her foretas etter reglene i domstolsloven kapittel 9, vanligvis som postforkynning etter domstolsloven § 163a.</article></article><article class="legalArticle" data-lovdata-URL="LTII/forskrift/2000-09-28-1020/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innbringelse for Husleietvistutvalget</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Begjæring om behandling av husleietvist kan framsettes skriftlig eller muntlig for Husleietvistutvalget. Skriftlig begjæring skal inneholde partenes navn og adresse, en kort forklaring om hva saken gjelder og hvilken påstand som fremmes. Hver påstand skal begrunnes og være utformet som det resultat parten vil at utvalget skal komme fram til. Muntlig begjæring skal settes opp på Husleietvistutvalgets kontor. Begjæringen skal være undertegnet.</article></article><article class="legalArticle" data-lovdata-URL="LTII/forskrift/2000-09-28-1020/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Saksforberedelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Etter at Husleietvistutvalget har mottatt og registrert begjæring om behandling av utvalget, skal Husleietvistutvalgets leder peke ut en saksleder som skal forberede og eventuelt mekle i saken.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Sakslederen skal avvise saken dersom:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/2/punkt/1/" id="paragraf-5-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/2/punkt/1/ledd/1/" id="paragraf-5-ledd-2-punkt-1-ledd-1">begjæringen ikke oppfyller vilkårene i § 4,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/2/punkt/2/" id="paragraf-5-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/2/punkt/2/ledd/1/" id="paragraf-5-ledd-2-punkt-2-ledd-1">gebyret etter § 14 annet ledd ikke blir betalt samtidig med innlevering av begjæringen,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/2/punkt/3/" id="paragraf-5-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/2/punkt/3/ledd/1/" id="paragraf-5-ledd-2-punkt-3-ledd-1">tvisten ligger utenfor Husleietvistutvalgets myndighetsområde eller</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/5/ledd/2/punkt/4/" id="paragraf-5-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/5/ledd/2/punkt/4/ledd/1/" id="paragraf-5-ledd-2-punkt-4-ledd-1">tvisten ikke kan behandles av utvalget av andre grunner, for eksempel fordi det vil være i strid med §§ 12 eller 13 eller tvisten allerede er rettskraftig avgjort.</article></article></li></ul></article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Sakslederen skal sette en frist for retting eller endring av begjæringen hvis tvisten kan behandles av Husleietvistutvalget etter slik retting eller endring.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Vedtak om avvisning skal begrunnes. Vedtaket skal forkynnes for den som har framsatt begjæringen. Vedkommende kan påkjære avvisningsvedtaket til herreds- eller byrett innen én måned etter at vedtaket ble forkynt.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Dersom saken ikke blir avvist skal sakslederen sørge for at begjæringen forkynnes for motparten(e) snarest mulig. Motparten(e) gis samtidig en bestemt frist etter forkynningen til å gi tilsvar.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Tilsvar kan framsettes skriftlig eller muntlig for Husleietvistutvalget. Skriftlig tilsvaret skal opplyse om motpartens vurdering av de krav som er fremmet og eventuelle begrunnede motkrav. Tilsvaret skal også inneholde en påstand. Påstanden skal være utformet som det resultat motparten vil at utvalget skal komme fram til. Muntlig tilsvar skal settes opp på Husleietvistutvalgets kontor. Tilsvaret skal være undertegnet.</article></article><article class="legalArticle" data-lovdata-URL="LTII/forskrift/2000-09-28-1020/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Medhjelper</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Part som ønsker å møte med advokat eller annen person som fullmektig eller medhjelper, må opplyse om det i begjæringen om behandling av Husleietvistutvalget eller i tilsvaret eller i egen skriftlig underretning som må være sendt både motparten og Husleietvistutvalget minst en uke før meklingsmøte eller annet møte i Husleietvistutvalget.</article></article><article class="legalArticle" data-lovdata-URL="LTII/forskrift/2000-09-28-1020/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Mekling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Etter at fristen for å gi tilsvar er løpt ut, bestemmer sakslederen om det skal gjennomføres mekling. Sakslederen bestemmer framgangsmåten for meklingen, for eksempel om det skal holdes meklingsmøter med partene hver for seg eller samlet. Meklingen foregår for lukkede dører, og sakslederen har taushetsplikt om det som kommer fram i møtet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Formålet med meklingen skal være å forsøke å forlike partene helt eller delvis. Sakslederen kan komme med konkrete forslag til løsning under meklingen.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Sakslederen skal informere partene om virkningene av forlik, jf. § 9. Kommer forlik i stand, skal det nedtegnes og underskrives av partene. Sakslederen må påse at forliket blir klart og tydelig og at det eventuelt inneholder tidspunkt for oppfyllelse, og alternativer til oppfyllelse dersom forliket ikke overholdes. Sakslederen skal sørge for at partene forstår hva forliket går ut på.</article></article><article class="legalArticle" data-lovdata-URL="LTII/forskrift/2000-09-28-1020/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Behandling av Husleietvistutvalget</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom saken ikke blir avgjort ved forlik, skal den behandles av Husleietvistutvalget. Husleietvistutvalget kan bestemme at møtet skal gå for lukkede dører. Sakslederen sørger for at det blir innhentet tilstrekkelige opplysninger før behandling finner sted. Opplysningene innhentes på den måte sakslederen finner hensiktsmessig.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Husleietvistutvalget skal avgjøre tvisten på grunnlag av de opplysningene som er framkommet under saksforberedelsen. Om nødvendig kan utvalget innhente ytterligere opplysninger før avgjørelse tas, herunder foreta befaring, innkalle partene, sakkyndige eller vitner til muntlig eller skriftlig forklaring. I oppsigelsessaker skal partene alltid gis anledning til å gi muntlig uttalelse i felles møte.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">I tilfelle hvor en part ikke svarer på en henvendelse innen fristens utløp, eller unnlater å møte for utvalget, avgjøres saken på grunnlag av de foreliggende opplysninger. Dette gjelder likevel ikke dersom det er opplyst eller sannsynlig at parten har hatt gyldig grunn for sin passivitet. Det er også en forutsetning at parten er gjort kjent med virkningen av manglende medvirkning. Ved vurderingen om det foreligger gyldig grunn for passiviteten, gjelder tvistemålsloven §§ 89 og 90 så langt de passer.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Når utvalget anser saken tilstrekkelig opplyst, avgjøres saken ved skriftlig begrunnet flertallsvedtak. Ved avgjørelsen er utvalget bundet av partenes påstander.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Sakslederen sørger for at Husleietvistutvalgets vedtak etter fjerde ledd forkynnes for partene. Samtidig skal vedtakets virkninger etter § 9 gjøres kjent for partene.</article></article><article class="legalArticle" data-lovdata-URL="LTII/forskrift/2000-09-28-1020/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rettsvirkninger</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Innbringelse av sak til Husleietvistutvalget avbryter frist for å reise søksmål etter husleielovene.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Husleietvistutvalget er å anse som forvaltningsorgan etter foreldelsesloven § 16. Innbringelse av sak for Husleietvistutvalget avbryter derfor foreldelse.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Forlik etter § 7 og vedtak etter § 8, som ikke er brakt inn for domstolene etter reglene i § 10, har samme virkning som rettskraftig dom og kan fullbyrdes etter reglene for dommer.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">For forlik gjelder tvistemålsloven §§ 286 og 287 så langt de passer.</article></article><article class="legalArticle" data-lovdata-URL="LTII/forskrift/2000-09-28-1020/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Innbringelse for domstolene</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Husleietvistutvalgets vedtak etter § 8 kan innen én måned etter forkynning bringes inn for herreds- eller byrett. Mekling i forliksrådet foretas ikke. Stevning sendes direkte til herreds- eller byrett. Saken er brakt inn til rett tid når stevning er postlagt innen utløpet av fristen.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Retten kan gi oppreisning mot oversittelse av fristen i første ledd etter reglene i domstolsloven §§ 153 til 158.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Herreds- eller byretten skal varsle Husleietvistutvalget om saker som bringes inn for domstolene etter bestemmelsene i paragrafen her. Den domstol som rettskraftig avgjør tvisten skal informere Husleietvistutvalget om resultatet ved gjenpart av avgjørelsen.</article></article><article class="legalArticle" data-lovdata-URL="LTII/forskrift/2000-09-28-1020/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Gjenopptakelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Reglene om gjenopptakelse i tvistemålsloven kapittel 27 gjelder tilsvarende for saker ved Husleietvistutvalget så langt de passer.</article></article><article class="legalArticle" data-lovdata-URL="LTII/forskrift/2000-09-28-1020/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forholdet til voldgiftsklausuler</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ingen av partene har adgang til å bringe saken inn for Husleietvistutvalget dersom de etter at tvist har oppstått har avtalt å løse tvisten ved voldgift. Partene kan likevel bringe saken inn for Husleietvistutvalget hvis de blir enige om det.</article></article><article class="legalArticle" data-lovdata-URL="LTII/forskrift/2000-09-28-1020/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forholdet til andre tvisteorganer</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Så lenge en tvist er under behandling av Husleietvistutvalget kan den ikke av de samme parter bringes inn for domstol, husleienemnd eller takstnemnd etter husleieloven § 12-2. Saken regnes å være under behandling av Husleietvistutvalget fra det tidspunkt begjæring om behandling er kommet inn til utvalget.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Tvist som er begjært avgjort av Husleietvistutvalget senest samme dag som den er krevd avgjort av domstol, husleienemnd eller takstnemnd etter husleieloven § 12-2, skal avgjøres av Husleietvistutvalget.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Så lenge tvist er under behandling ved domstol, husleienemnd eller takstnemnd etter husleieloven § 12-2, kan den ikke bringes inn for Husleietvistutvalget av de samme parter. Saken regnes å være under behandling ved<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/13/ledd/3/punkt/1/" id="paragraf-13-ledd-3-punkt-1"><span class="data-originalId">a)</span><article class="legalP" data-absoluteaddress="/paragraf/13/ledd/3/punkt/1/ledd/1/" id="paragraf-13-ledd-3-punkt-1-ledd-1">domstol fra det tidspunkt forliksklage er kommet inn til forliksrådet eller stevning er kommet inn til herreds- eller byrett,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/13/ledd/3/punkt/2/" id="paragraf-13-ledd-3-punkt-2"><span class="data-originalId">b)</span><article class="legalP" data-absoluteaddress="/paragraf/13/ledd/3/punkt/2/ledd/1/" id="paragraf-13-ledd-3-punkt-2-ledd-1">husleienemnd fra det tidspunkt klage eller begjæring om behandling er kommet inn til husleienemnda eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/13/ledd/3/punkt/3/" id="paragraf-13-ledd-3-punkt-3"><span class="data-originalId">c)</span><article class="legalP" data-absoluteaddress="/paragraf/13/ledd/3/punkt/3/ledd/1/" id="paragraf-13-ledd-3-punkt-3-ledd-1">takstnemnd fra det tidspunkt begjæring om oppnevning av takstnemnd er kommet inn til herreds- eller byrett.</article></article></li></ul></article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Tvist som er avgjort av domstol, husleienemnd eller takstnemnd etter husleieloven § 12-2 kan ikke bringes inn for Husleietvistutvalget.</article></article><article class="legalArticle" data-lovdata-URL="LTII/forskrift/2000-09-28-1020/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kostnadsfordeling</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Staten dekker Husleietvistutvalgets kostnader, herunder godtgjørelse til utvalgets medlemmer.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">For Husleietvistutvalgets behandling av tvister etter denne forskrift betales et saksbehandlingsgebyr til staten som svarer til to ganger rettsgebyret. Saksbehandlingsgebyret forskutteres av den som setter fram krav om behandling av Husleietvistutvalget og innbetales samtidig med innlevering av begjæringen.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Hvis tvisten blir forlikt, og annet ikke er avtalt, deler partene saksbehandlingsgebyret. Ellers bærer hver av partene sine øvrige sakskostnader, om annet ikke er avtalt.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Dersom saken ikke blir forlikt, fastsetter Husleietvistutvalget hvem som skal bære saksomkostningene. Ansvar for å bære saksbehandlingsgebyret fordeles etter prinsippene i tvistemålsloven §§ 172 til 178. Den som har vunnet saken fullstendig kan også tilkjennes andre kostnader som har vært strengt nødvendig for å vinne fram. Eventuelle advokatutgifter anses i hovedsak bare som strengt nødvendige kostnader, dersom motparten har engasjert advokat, og det ville virke urimelig ikke å refundere kostnadene. Husleietvistutvalgets avgjørelse av kostnadsfordeling kan påkjæres til herreds- eller byrett innen én måned etter at avgjørelsen er forkynt.</article></article><article class="legalArticle" data-lovdata-URL="LTII/forskrift/2000-09-28-1020/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Årsberetning. Publisering av enkeltsaker</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Husleietvistutvalget utarbeider årlig en beretning om sin virksomhet. Årsberetningen skal blant annet inneholde statistikk over innkomne saker, saksbehandlingstid og antall saker som blir forlikt eller avgjort ved vedtak.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Sammendrag av saker som er ferdig behandlet av Husleietvistutvalget skal gjøres offentlig tilgjengelig etter at partenes navn er tatt bort (anonymisert). Sammendraget skal så langt mulig gi et fyllestgjørende bilde av saksforholdet og partenes anførsler. Husleietvistutvalgets uttalelser, herunder eventuelle dissenser, gjengis i sin helhet.</article><article class="legalP" data-absoluteaddress="/paragraf/15/ledd/3/" id="paragraf-15-ledd-3">På anmodning kan Husleietvistutvalgets leder gi tillatelse til innsyn i dokumentene i enkeltsaker.</article></article><article class="legalArticle" data-lovdata-URL="LTII/forskrift/2000-09-28-1020/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttreden mv.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Denne forskriften trer i kraft fra den tid Kommunal- og regionaldepartementet bestemmer.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Forskriften gjelder i tre år etter ikrafttredelsen.</article></article></main></body></html>