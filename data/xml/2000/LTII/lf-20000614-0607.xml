<!DOCTYPE html><html lang="no"><head><title>Forskrift for transport av forflytningshemmede, Oslo kommune, Oslo</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:11</dd><dt class="legacyID">Datokode</dt><dd class="legacyID">FOR-2000-06-14-607</dd><dt class="dokid">DokumentID</dt><dd class="dokid">LTII/forskrift/2000-06-14-607</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 6</dd><dt class="dateInForce">I kraft fra</dt><dd class="dateInForce">2000-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-12-03-1498</li></ul></dd><dt class="appliesTo">Gjelder for</dt><dd class="appliesTo">Oslo kommune, Oslo</dd><dt class="dateOfPublication">Kunngjort</dt><dd class="dateOfPublication">2000-07-13</dd><dt class="titleShort">Korttittel</dt><dd class="titleShort">Forskrift om TT-transport, Oslo</dd><dt class="title">Tittel</dt><dd class="title">Forskrift for transport av forflytningshemmede, Oslo kommune, Oslo</dd><dt class="miscInformation">Annet om dokumentet</dt><dd class="miscInformation">Fastsatt av bystyret i Oslo 14. juni 2000 med hjemmel i Formannskapets vedtak av 2. oktober 1975.</dd><dt class="refid">RefID</dt><dd class="refid">forskrift/2000-06-14-607</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for transport av forflytningshemmede, Oslo kommune, Oslo<ul class="tocSubUl"><li>§ 1. Formål</li><li>§ 2. Vilkår for godkjenning</li><li>§ 3. Godkjenningens varighet</li><li>§ 4. Klageadgang</li><li>§ 5. TT-kort</li><li>§ 6. Reiser til arbeid, utdanning, skolefritidsordningen (SFO) og barnehage</li><li>§ 7. Fritidsreiser</li><li>§ 8. Reiser som dekkes av Folketrygden</li><li>§ 9. Reiser til/fra Oslo lufthavn Gardermoen</li><li>§ 10. Egenandel</li><li>§ 11. Generelle bestemmelser</li><li>§ 12. Bruk av ordinær kollektivtransport</li><li>§ 13. Tilbakekalling/sanksjonsmulighet</li><li>§ 14. Endringsadgang</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/2000-06-14-607" id="dokument"><h1>Forskrift for transport av forflytningshemmede, Oslo kommune, Oslo</h1><article class="legalArticle" data-lovdata-URL="LTII/forskrift/2000-06-14-607/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften skal sikre at personer med forflytningshemming som ikke kan nytte annen kollektivtransport skal ha et annet transporttilbud.</article></article><article class="legalArticle" data-lovdata-URL="LTII/forskrift/2000-06-14-607/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for godkjenning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad om godkjenning som TT-bruker rettes til Oslo kommune ved Samferdselsetaten. Etaten behandler og fatter vedtak på bakgrunn av søknaden. Søknad må inneholde legeerklæring og egenerklæring som grunngir den manglende forflytningsevnen. Erklæringene utfylles på egne skjema.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For å bli godkjent som TT-bruker må en søker:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">permanent eller i perioder på egenhånd være ute av stand til å benytte T-bane, sporvogn eller buss eller være ute av stand til å ta seg fram til holdeplass på egenhånd,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">ha en funksjonshemming som må antas å vare lengre enn et år og</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">være registrert i folkeregisteret i Oslo.</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Søkere som er avhengig av rullestol godkjennes som spesialbilbruker.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Øvrige søkere godkjennes som ordinær TT-bruker.</article></article><article class="legalArticle" data-lovdata-URL="LTII/forskrift/2000-06-14-607/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenningens varighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Godkjenning som TT-kunde skal vanligvis gis for ett år av gangen. Brukere kan godkjennes permanent eller for en bestemt periode etter vurdering av funksjonshemmingens varighet.</article></article><article class="legalArticle" data-lovdata-URL="LTII/forskrift/2000-06-14-607/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Enkeltvedtak innenfor TT-området kan påklages til klagenemnda for transportsaker for forflytningshemmede, opprettet av Oslo bystyre med hjemmel i forvaltningsloven § 28, annet ledd. Fristen for å klage er 3 uker fra det tidspunkt underretning om vedtaket er kommet frem til vedkommende part. Trafikketaten er teknisk sekretariat for klagenemnda for transportsaker for forflytningshemmede.</article></article><article class="legalArticle" data-lovdata-URL="LTII/forskrift/2000-06-14-607/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">TT-kort</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som får innvilget søknaden får utdelt TT-kort påført en begrenset gyldighetsperiode. Kortet er et reisebevis som må medbringes ved enhver TT-reise, alle reiser skal registreres. Kortet er også et reisebevis på ordinær kollektivtransport. Brukere uten gyldig kort må betale ordinær takst.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">TT-kortet er et personlig verdikort og må ikke overlates til andre. Kort som ikke lenger er gyldig skal returneres til Samferdselsetaten. Tap av kort skal meldes til Samferdselsetaten umiddelbart, og brukeren må selv dekke kostnaden for utstedelse av nytt kort.</article></article><article class="legalArticle" data-lovdata-URL="LTII/forskrift/2000-06-14-607/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Reiser til arbeid, utdanning, skolefritidsordningen (SFO) og barnehage</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">En TT-bruker har rett til en daglig reise tur/retur arbeid, utdanning, skolefritidsordning (SFO) eller barnehage. Reisen kan benyttes i Oslo kommune eller til/fra kommuner i Akershus, forutsatt at reisen foretas på korteste vei mellom hentested og bestemmelsessted. Ved særlige behov kan det med bakgrunn i dokumentert søknad, gis dispensasjon fra antallsbegrensningen, eventuelt innvilges kombinasjoner av de nevnte reisetyper.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For TT-brukere i yrkesaktiv alder hvor dagsenter brukes som alternativt arbeidstilbud, kan reise til dagsenter/dagtilbud godkjennes som arbeidsreise.</article></article><article class="legalArticle" data-lovdata-URL="LTII/forskrift/2000-06-14-607/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fritidsreiser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Bystyret fastsetter antallet reiser pr. kalenderår. Ved behov kan samferdselsetaten med bakgrunn i søknad, gi dispensasjon fra antallsbegrensningen. Etaten skal meddele brukerne hvor mange reiser de disponerer.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fritidsreiser kan bare benyttes innenfor Oslo kommunes grenser.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Fritidsreiser kan ikke benyttes til reiser som skal dekkes av Folketrygden jf. § 8.</article></article><article class="legalArticle" data-lovdata-URL="LTII/forskrift/2000-06-14-607/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Reiser som dekkes av Folketrygden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Reiser til og fra lege, sykehus, fysikalsk behandling og inn- og utskriving til poliklinisk behandling i godkjent helseinstitusjon skjer etter den til enhver tid gjeldende avtale mellom Fylkestrygdekontoret i Akershus og Oslo kommune. Slike reiser skal forhåndsbestilles og egenandelen fastsettes av Stortinget.</article></article><article class="legalArticle" data-lovdata-URL="LTII/forskrift/2000-06-14-607/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Reiser til/fra Oslo lufthavn Gardermoen</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">For reiser til/fra Oslo lufthavn Gardermoen i forbindelse med egen flyreise gjelder egne rutiner (forhåndsbestilling mv.) som bestemmes av Samferdselsetaten. Det er anledning til å ha med en medhjelper som betaler egenandel på lik linje med en TT-bruker jf. § 10. Eventuelle egne barn må betale full pris.</article></article><article class="legalArticle" data-lovdata-URL="LTII/forskrift/2000-06-14-607/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Egenandel</span></h2><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/10/punkt/1/" id="paragraf-10-punkt-1"><span class="data-originalId">-</span><article class="legalP" data-absoluteaddress="/paragraf/10/punkt/1/ledd/1/" id="paragraf-10-punkt-1-ledd-1">Pr. reise innenfor Oslo betaler brukeren en egenandel tilsvarende enkeltbillett for voksen/barn på øvrig kollektivtransport. Voksenbillett betales fra fylte 16 år.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/10/punkt/2/" id="paragraf-10-punkt-2"><span class="data-originalId">-</span><article class="legalP" data-absoluteaddress="/paragraf/10/punkt/2/ledd/1/" id="paragraf-10-punkt-2-ledd-1">Pr. reise til/fra Akershus betaler brukeren egenandel etter gjeldende SL-takst for enkeltreise på reist strekning.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/10/punkt/3/" id="paragraf-10-punkt-3"><span class="data-originalId">-</span><article class="legalP" data-absoluteaddress="/paragraf/10/punkt/3/ledd/1/" id="paragraf-10-punkt-3-ledd-1">For reise til og fra Oslo lufthavn Gardermoen betales samme takst som på flytoget.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/10/punkt/4/" id="paragraf-10-punkt-4"><span class="data-originalId">-</span><article class="legalP" data-absoluteaddress="/paragraf/10/punkt/4/ledd/1/" id="paragraf-10-punkt-4-ledd-1">I tidsrommet fra kl. 00.00 til kl. 06.00 betales nattakst som på øvrig kollektivtransport (dobbel takst).</article></article></li><li data-li-identifier="-" data-name="-"><article class="listArticle" data-absoluteaddress="/paragraf/10/punkt/5/" id="paragraf-10-punkt-5"><span class="data-originalId">-</span><article class="legalP" data-absoluteaddress="/paragraf/10/punkt/5/ledd/1/" id="paragraf-10-punkt-5-ledd-1">For reiser som dekkes av Folketrygden betales egenandel fastsatt av Stortinget.</article></article></li></ul></article><article class="legalArticle" data-lovdata-URL="LTII/forskrift/2000-06-14-607/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Generelle bestemmelser</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">En TT-reise er en kollektivreise og felles transport med andre må påregnes. Samferdselsetaten eller Stor-Oslo Lokaltrafikk AS (SL) kan avtale reisetidspunkt som fraviker fra brukerens bestilling for å tilpasse fellestransport. Henting kan avvike med +/– 15 minutter fra avtalt hentetidspunkt og brukerens tid i bilen må ikke overstige 1 time.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">En TT-reise skal dekke brukerens personlige transportbehov. Brukere som ikke kan reise på egenhånd, har anledning til å ta med en medhjelper gratis, unntatt ved reiser til Gardermoen jf. § 9. Medhjelperen kan ikke selv være TT-kunde. Egne barn under 16 år kan medbringes gratis, unntatt ved reiser til Gardermoen jf. § 9.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Reiser som ikke skal kjøres, må umiddelbart avbestilles. Det kan treffes tiltak overfor brukere som lar være å avbestille reiser. I utgangspunktet skal reisen i sin helhet betales av brukeren.</article></article><article class="legalArticle" data-lovdata-URL="LTII/forskrift/2000-06-14-607/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Bruk av ordinær kollektivtransport</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">TT-kort utstedes til personer med forflytningshemming som ikke kan nytte ordinær kollektivtransport. TT-brukere, som i perioder føler seg i stand til det, kan imidlertid reise gratis med buss, trikk og bane i Oslo.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Sporveiens befordringsvedtekter gjelder også for TT-brukere, hvilket betyr at reisende som ved billettkontroll ikke kan vise gyldig TT-kort, skal betale det samme gebyret som andre kollektivtrafikanter uten gyldig billett, jf. befordringsvedtektene til AS Oslo Sporveier.</article></article><article class="legalArticle" data-lovdata-URL="LTII/forskrift/2000-06-14-607/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tilbakekalling/sanksjonsmulighet</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Ved endrede forhold av betydning for godkjenningen eller ved brudd på forskriften, kan godkjenningen som TT-bruker tilbakekalles. Vedtak om tilbakekalling kan påklages til klagenemnda for transportsaker for forflytningshemmede.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Den som er godkjent som TT-bruker etter denne forskrift har, så snart vedkommende blir kjent med det, plikt til å underrette Samferdselsetaten om endrede forhold som kan ha betydning for godkjenningen.</article></article><article class="legalArticle" data-lovdata-URL="LTII/forskrift/2000-06-14-607/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Endringsadgang</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">De rettigheter og plikter som er fastsatt i eller som følger av vedtak fattet i medhold av denne forskriften, kan på ethvert tidspunkt endres, også med virkning for eksisterende TT-brukere.</article></article><article class="legalArticle" data-lovdata-URL="LTII/forskrift/2000-06-14-607/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskrift trer i kraft 1. juli 2000. Samtidig oppheves forskrift av 3. desember 1997 nr. 1498 for transport av forflytningshemmede, Oslo kommune, Oslo.</article></article></main></body></html>