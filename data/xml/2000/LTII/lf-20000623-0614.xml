<!DOCTYPE html><html lang="no"><head><title>Forskrift om vedtekt til plan- og bygningsloven § 107, Verdal kommune, Nord-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:06</dd><dt class="legacyID">Datokode</dt><dd class="legacyID">FOR-2000-06-23-614</dd><dt class="dokid">DokumentID</dt><dd class="dokid">LTII/forskrift/2000-06-23-614</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 6</dd><dt class="dateInForce">I kraft fra</dt><dd class="dateInForce">2000-08-13</dd><dt class="appliesTo">Gjelder for</dt><dd class="appliesTo">Verdal kommune, Nord-Trøndelag.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§107</li><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">2000-07-13</dd><dt class="titleShort">Korttittel</dt><dd class="titleShort">Forskrift om vedtekt til plbl, Verdal</dd><dt class="title">Tittel</dt><dd class="title">Forskrift om vedtekt til plan- og bygningsloven § 107, Verdal kommune, Nord-Trøndelag.</dd><dt class="miscInformation">Annet om dokumentet</dt><dd class="miscInformation">Fastsatt av Verdal kommunestyre 26. april 1999 med hjemmel i plan- og bygningslov av 14. juni 1985 nr. 77 § 107. Stadfestet av Kommunal- og regionaldepartementet 23. juni 2000 med hjemmel i plan- og bygningslov av 14. juni 1985 nr. 77 § 4.</dd><dt class="refid">RefID</dt><dd class="refid">forskrift/2000-06-23-614</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekt til plan- og bygningsloven § 107, Verdal kommune, Nord-Trøndelag.<ul class="tocSubUl"><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/2000-06-23-614" id="dokument"><h1>Forskrift om vedtekt til plan- og bygningsloven § 107, Verdal kommune, Nord-Trøndelag.</h1><article class="marginIdArticle" data-partID="a1" data-absoluteaddress="/punkt/1/" id="punkt-1"><span class="data-marginOriginalId">1.</span><span class="miscHeadline"><i>Søknad</i></span><article class="legalP" data-absoluteaddress="/punkt/1/ledd/1/" id="punkt-1-ledd-1">Innen hele kommunen kan skilt, reklameinnretninger o.l. ikke settes opp uten at kommunen har gitt tillatelse etter søknad etter lovens kap. XVI. Tillatelse kreves ikke for skilt, reklameinnretninger og lignende som settes opp på byggverk eller innhegning og har en størrelse inntil 1,0 m<sup>2</sup>. Tillatelse kan bare gis inntil videre eller for et begrenset tidsrom.</article></article><article class="marginIdArticle" data-partID="a2" data-absoluteaddress="/punkt/2/" id="punkt-2"><span class="data-marginOriginalId">2.</span><span class="miscHeadline"><i>Reklameinnretninger/områdehensyn</i></span></article><article class="marginIdArticle" data-partID="a2.1" data-absoluteaddress="/punkt/3/" id="punkt-3"><span class="data-marginOriginalId">2.1</span><article class="legalP" data-absoluteaddress="/punkt/3/ledd/1/" id="punkt-3-ledd-1">Kommunen kan selv utarbeide eller kreve utarbeidet en samlet skiltplan for et avgrenset område under ett.</article></article><article class="marginIdArticle" data-partID="a2.2" data-absoluteaddress="/punkt/4/" id="punkt-4"><span class="data-marginOriginalId">2.2</span><article class="legalP" data-absoluteaddress="/punkt/4/ledd/1/" id="punkt-4-ledd-1">I åpent naturlandskap og kulturlandskap må det ikke oppføres frittstående reklameskilt. På bygninger i disse områdene må det ikke oppføres reklame som virker dominerende. I parker, rekreasjonsområder og strandområder, og i tilgrensende områder til disse, må reklameinnretninger bare unntaksvis forekomme.</article></article><article class="marginIdArticle" data-partID="a2.3" data-absoluteaddress="/punkt/5/" id="punkt-5"><span class="data-marginOriginalId">2.3</span><article class="legalP" data-absoluteaddress="/punkt/5/ledd/1/" id="punkt-5-ledd-1">Innenfor særpregede og historisk interessante miljøer må det ikke oppføres reklameinnretninger som ikke er tilpasset miljøets karakter og historie.</article></article><article class="marginIdArticle" data-partID="a2.4" data-absoluteaddress="/punkt/6/" id="punkt-6"><span class="data-marginOriginalId">2.4</span><article class="legalP" data-absoluteaddress="/punkt/6/ledd/1/" id="punkt-6-ledd-1">I tettstedene tillates ikke frittstående reklameinnretninger dersom de ikke er utformet spesielt til å passe inn i miljøet.</article></article><article class="marginIdArticle" data-partID="a2.5" data-absoluteaddress="/punkt/7/" id="punkt-7"><span class="data-marginOriginalId">2.5</span><article class="legalP" data-absoluteaddress="/punkt/7/ledd/1/" id="punkt-7-ledd-1">I rene boligområder, herunder også langs vei eller bane som støter opp til eller går gjennom boligstrøk, må det ikke føres opp reklameinnretninger. Mindre reklameskilt på forretninger, kiosker og lignende kan føres opp i den grad dette ikke sjenerer boligene.</article></article><article class="marginIdArticle" data-partID="a2.6" data-absoluteaddress="/punkt/8/" id="punkt-8"><span class="data-marginOriginalId">2.6</span><article class="legalP" data-absoluteaddress="/punkt/8/ledd/1/" id="punkt-8-ledd-1">På parkeringsplasser, rivingstomter og lignende kan reklameinnretninger ikke føres opp dersom plasseringen ikke tar hensyn til stedlige forhold.</article></article><article class="marginIdArticle" data-partID="a2.7" data-absoluteaddress="/punkt/9/" id="punkt-9"><span class="data-marginOriginalId">2.7</span><article class="legalP" data-absoluteaddress="/punkt/9/ledd/1/" id="punkt-9-ledd-1">Lysreklame må ikke føres opp med unntak av i områder regulert til forretninger og industri. Lysreklame som er til sjenanse for boliger tillates ikke.</article></article><article class="marginIdArticle" data-partID="a3" data-absoluteaddress="/punkt/10/" id="punkt-10"><span class="data-marginOriginalId">3.</span><span class="miscHeadline"><i>Formingskriterier</i></span></article><article class="marginIdArticle" data-partID="a3.1" data-absoluteaddress="/punkt/11/" id="punkt-11"><span class="data-marginOriginalId">3.1</span><article class="legalP" data-absoluteaddress="/punkt/11/ledd/1/" id="punkt-11-ledd-1">Skilt og reklameinnretninger utføres slik at de tilfredsstiller rimelige skjønnhetshensyn både i forhold til seg selv og i forhold til bakgrunnen og omgivelsene. Skjemmende farger og utførelse er ikke tillatt og kan kreves endret. Skilt og reklameinnretninger skal ha moderat størrelse som er tilpasset bygningen/bygningsmiljøet. Skilt og reklameinnretninger må ikke virke sjenerende ved sin plassering eller bruk av belysning.</article></article><article class="marginIdArticle" data-partID="a3.2" data-absoluteaddress="/punkt/12/" id="punkt-12"><span class="data-marginOriginalId">3.2</span><article class="legalP" data-absoluteaddress="/punkt/12/ledd/1/" id="punkt-12-ledd-1">Skilt, reklameinnretninger og lignende skal ikke være til hinder for ferdsel eller til fare for omgivelsene på annen måte.</article></article><article class="marginIdArticle" data-partID="a3.3" data-absoluteaddress="/punkt/13/" id="punkt-13"><span class="data-marginOriginalId">3.3</span><article class="legalP" data-absoluteaddress="/punkt/13/ledd/1/" id="punkt-13-ledd-1">Skilt må ikke plasseres på møne, takflate, takutstikk, gesims, stolper eller gjerder.</article></article><article class="marginIdArticle" data-partID="a3.4" data-absoluteaddress="/punkt/14/" id="punkt-14"><span class="data-marginOriginalId">3.4</span><article class="legalP" data-absoluteaddress="/punkt/14/ledd/1/" id="punkt-14-ledd-1">Gesimser utformet som lysende kasser tillates ikke. Lyskasser kan likevel tillates dersom de er utført med lukket front, slik at bare tekst eller symboler er gjennomlyst.</article></article><article class="marginIdArticle" data-partID="a3.5" data-absoluteaddress="/punkt/15/" id="punkt-15"><span class="data-marginOriginalId">3.5</span><article class="legalP" data-absoluteaddress="/punkt/15/ledd/1/" id="punkt-15-ledd-1">Innen kommunen må det ikke oppføres skilt eller reklameinnretninger med større areal enn 15 m<sup>2</sup>.</article></article><article class="marginIdArticle" data-partID="a3.6" data-absoluteaddress="/punkt/16/" id="punkt-16"><span class="data-marginOriginalId">3.6</span><article class="legalP" data-absoluteaddress="/punkt/16/ledd/1/" id="punkt-16-ledd-1">Uthengsskilt på bygninger o.l. skal ikke ha større bredde enn 1,0 m og ha fri høyde over fortau på minst 2,5 m. Framspringet må aldri være lenger ut enn at det er minst 0,5 m fri horisontal avstand til fortauskant.</article></article><article class="marginIdArticle" data-partID="a3.7" data-absoluteaddress="/punkt/17/" id="punkt-17"><span class="data-marginOriginalId">3.7</span><article class="legalP" data-absoluteaddress="/punkt/17/ledd/1/" id="punkt-17-ledd-1">Markiser skal avgrenses til vindusåpninger.</article></article><article class="marginIdArticle" data-partID="a3.8" data-absoluteaddress="/punkt/18/" id="punkt-18"><span class="data-marginOriginalId">3.8</span><article class="legalP" data-absoluteaddress="/punkt/18/ledd/1/" id="punkt-18-ledd-1">Transparenter må ikke bryte med det arkitektoniske uttrykk på den bygning eller bakgrunn de tilhører. For flyttbare reklameinnretninger som plakater og vippeskilt kreves ikke tillatelse etter plan- og bygningslovens kap. XVI dersom reklameinnretningen er begrenset til et areal på 0,5 m<sup>2</sup>. Slike innretninger må plasseres slik at de ikke er til hinder for gang- og sykkeltrafikk.</article></article><article class="marginIdArticle" data-partID="a4" data-absoluteaddress="/punkt/19/" id="punkt-19"><span class="data-marginOriginalId">4.</span><span class="miscHeadline"><i>Fjerning av skilt, reklameinnretninger m.v.</i></span><article class="legalP" data-absoluteaddress="/punkt/19/ledd/1/" id="punkt-19-ledd-1">Dersom det kan skje uten hinder av tillatelse som er gitt for et bestemt tidsrom, kan kommunen gi pålegg om å fjerne eller endre enhver innretning når den etter kommunens skjønn virker skjemmende i seg selv eller i forhold til omgivelsene, eller virker sjenerende. Innretning som antas å medføre fare, kan i alle tilfelle kreves fjernet ved pålegg fra kommunen.</article></article><section class="section" data-name="kapII" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/2000-06-23-614/KAPITTEL_1" data-partID="k1"><h2 data-text-align="center">II</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Vedtekten trer i kraft fra kunngjøring.</article></section></main></body></html>