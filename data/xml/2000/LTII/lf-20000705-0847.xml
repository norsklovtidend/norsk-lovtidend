<!DOCTYPE html><html lang="no"><head><title>Forskrift om vedtekt til plan- og bygningsloven § 107, Kongsberg kommune, Buskerud.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:22</dd><dt class="legacyID">Datokode</dt><dd class="legacyID">FOR-2000-07-05-847</dd><dt class="dokid">DokumentID</dt><dd class="dokid">LTII/forskrift/2000-07-05-847</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 2000 Nr. 7</dd><dt class="dateInForce">I kraft fra</dt><dd class="dateInForce">2000-09-30</dd><dt class="appliesTo">Gjelder for</dt><dd class="appliesTo">Kongsberg kommune, Buskerud.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">2000-08-30</dd><dt class="titleShort">Korttittel</dt><dd class="titleShort">Forskrift om vedtekt til plan- og bygni</dd><dt class="title">Tittel</dt><dd class="title">Forskrift om vedtekt til plan- og bygningsloven § 107, Kongsberg kommune, Buskerud.</dd><dt class="miscInformation">Annet om dokumentet</dt><dd class="miscInformation">Fastsatt av Kongsberg kommunestyre 9. november 1999 med hjemmel i plan- og bygningslov av 14. juni 1985 nr. 77 § 4. Stadfestet av Kommunal- og regionaldepartementet 5. juli 2000.</dd><dt class="refid">RefID</dt><dd class="refid">forskrift/2000-07-05-847</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekt til plan- og bygningsloven § 107, Kongsberg kommune, Buskerud.</li></ul></dd></dl></header><main class="documentBody" data-lovdata-URL="LTII/forskrift/2000-07-05-847" id="dokument"><h1>Forskrift om vedtekt til plan- og bygningsloven § 107, Kongsberg kommune, Buskerud.</h1><article class="marginIdArticle" data-partID="a1" data-absoluteaddress="/punkt/1/" id="punkt-1"><span class="data-marginOriginalId">1.</span><span class="miscHeadline"><i>Søknad</i></span><article class="legalP" data-absoluteaddress="/punkt/1/ledd/1/" id="punkt-1-ledd-1">Skilt, reklameinnretninger o.l. (heretter kalt skilt) skal godkjennes av kommunen før de settes opp.</article></article><article class="marginIdArticle" data-partID="a2" data-absoluteaddress="/punkt/2/" id="punkt-2"><span class="data-marginOriginalId">2.</span><span class="miscHeadline"><i>Utforming</i></span></article><article class="marginIdArticle" data-partID="a2.1" data-absoluteaddress="/punkt/3/" id="punkt-3"><span class="data-marginOriginalId">2.1</span><article class="legalP" data-absoluteaddress="/punkt/3/ledd/1/" id="punkt-3-ledd-1">Skilt skal harmonere med bygningen og miljøet for øvrig. På bevaringsverdige bygninger og bygningsmiljøer skal skilt tilpasses bygningens eller miljøets historie og/eller karakter. Uttalelse fra antikvariske myndigheter kan kreves innhentet.</article></article><article class="marginIdArticle" data-partID="a2.2" data-absoluteaddress="/punkt/4/" id="punkt-4"><span class="data-marginOriginalId">2.2</span><article class="legalP" data-absoluteaddress="/punkt/4/ledd/1/" id="punkt-4-ledd-1">Skilt skal ha moderat utforming og farge som er tilpasset bebyggelsen.</article></article><article class="marginIdArticle" data-partID="a2.3" data-absoluteaddress="/punkt/5/" id="punkt-5"><span class="data-marginOriginalId">2.3</span><article class="legalP" data-absoluteaddress="/punkt/5/ledd/1/" id="punkt-5-ledd-1">Lysende bokstaver kan tillates. Lyskasser tillates ikke.</article></article><article class="marginIdArticle" data-partID="a2.4" data-absoluteaddress="/punkt/6/" id="punkt-6"><span class="data-marginOriginalId">2.4</span><article class="legalP" data-absoluteaddress="/punkt/6/ledd/1/" id="punkt-6-ledd-1">For flere virksomheter i samme bygning skal utforming og plassering samordnes slik at det oppnås en god estetisk helhetsvirkning.</article></article><article class="marginIdArticle" data-partID="a2.5" data-absoluteaddress="/punkt/7/" id="punkt-7"><span class="data-marginOriginalId">2.5</span><article class="legalP" data-absoluteaddress="/punkt/7/ledd/1/" id="punkt-7-ledd-1">Markiser, transparenter, flagg og vimpler skal harmonere med bygningens arkitektoniske uttrykk. Ved bruk av markiser skal det være samordning mellom flere virksomheter i samme bygning. Markiser skal kun begrenses til vindusåpninger. Moderat reklame på markiser kan tillates, men skal vurderes i sammenheng med den samlete mengde skilt og reklame.</article></article><article class="marginIdArticle" data-partID="a3" data-absoluteaddress="/punkt/8/" id="punkt-8"><span class="data-marginOriginalId">3.</span><span class="miscHeadline"><i>Størrelse – antall</i></span></article><article class="marginIdArticle" data-partID="a3.1" data-absoluteaddress="/punkt/9/" id="punkt-9"><span class="data-marginOriginalId">3.1</span><article class="legalP" data-absoluteaddress="/punkt/9/ledd/1/" id="punkt-9-ledd-1">Skilt skal ha moderat størrelse og ikke virke dominerende. Skilt skal ikke dekke mer enn 1/4-del av bygningens horisontale fasadelengde, begrenset til 4 m eller en mindre del av fasaden.</article></article><article class="marginIdArticle" data-partID="a3.2" data-absoluteaddress="/punkt/10/" id="punkt-10"><span class="data-marginOriginalId">3.2</span><article class="legalP" data-absoluteaddress="/punkt/10/ledd/1/" id="punkt-10-ledd-1">Uthengsskilt fra fasader kan ha areal inntil 0,5 m<sup>2</sup> og ikke større bredde (utheng) enn 1 m. Fri høyde over fortau skal være minst 2,5 m. Uthengsskilt skal ikke være til hinder for trafikk og gatevedlikehold.</article></article><article class="marginIdArticle" data-partID="a3.3" data-absoluteaddress="/punkt/11/" id="punkt-11"><span class="data-marginOriginalId">3.3</span><article class="legalP" data-absoluteaddress="/punkt/11/ledd/1/" id="punkt-11-ledd-1">For hver virksomhet tillates kun ett uthengsskilt og ett veggskilt.</article></article><article class="marginIdArticle" data-partID="a4" data-absoluteaddress="/punkt/12/" id="punkt-12"><span class="data-marginOriginalId">4.</span><span class="miscHeadline"><i>Plassering</i></span></article><article class="marginIdArticle" data-partID="a4.1" data-absoluteaddress="/punkt/13/" id="punkt-13"><span class="data-marginOriginalId">4.1</span><article class="legalP" data-absoluteaddress="/punkt/13/ledd/1/" id="punkt-13-ledd-1">Skilt skal som hovedregel plasseres ved innganger eller over vinduer.</article></article><article class="marginIdArticle" data-partID="a4.2" data-absoluteaddress="/punkt/14/" id="punkt-14"><span class="data-marginOriginalId">4.2</span><article class="legalP" data-absoluteaddress="/punkt/14/ledd/1/" id="punkt-14-ledd-1">Skilt på bygninger skal plasseres på veggflater, og tillates ikke montert på møner, takflater eller gesimser.</article></article><article class="marginIdArticle" data-partID="a4.3" data-absoluteaddress="/punkt/15/" id="punkt-15"><span class="data-marginOriginalId">4.3</span><article class="legalP" data-absoluteaddress="/punkt/15/ledd/1/" id="punkt-15-ledd-1">Reklame på vinduer kan plasseres som åpne bokstaver/figurer, ikke som tette og dominerende bånd.</article></article><article class="marginIdArticle" data-partID="a4.4" data-absoluteaddress="/punkt/16/" id="punkt-16"><span class="data-marginOriginalId">4.4</span><article class="legalP" data-absoluteaddress="/punkt/16/ledd/1/" id="punkt-16-ledd-1">Skilt tillates ikke plassert på gjerder, stolper el.</article></article><article class="marginIdArticle" data-partID="a4.5" data-absoluteaddress="/punkt/17/" id="punkt-17"><span class="data-marginOriginalId">4.5.</span><article class="legalP" data-absoluteaddress="/punkt/17/ledd/1/" id="punkt-17-ledd-1">I næringsbygg som inneholder flere virksomheter, skal skiltene samles i en oppslagstavle. Denne kan være frittstående. Virksomheter med egen inngang i lokaler med fasade langs fortau eller gate, kan ha egne skilt.</article></article><article class="marginIdArticle" data-partID="a5" data-absoluteaddress="/punkt/18/" id="punkt-18"><span class="data-marginOriginalId">5.</span><span class="miscHeadline"><i>Følgende skilt tillates ikke:</i></span></article><article class="marginIdArticle" data-partID="a5.1" data-absoluteaddress="/punkt/19/" id="punkt-19"><span class="data-marginOriginalId">5.1</span><article class="legalP" data-absoluteaddress="/punkt/19/ledd/1/" id="punkt-19-ledd-1">Sammenhengende markering og reklamebånd.</article></article><article class="marginIdArticle" data-partID="a5.2" data-absoluteaddress="/punkt/20/" id="punkt-20"><span class="data-marginOriginalId">5.2.</span><article class="legalP" data-absoluteaddress="/punkt/20/ledd/1/" id="punkt-20-ledd-1">Blinkende eller bevegelige skilt.</article></article><article class="marginIdArticle" data-partID="a5.3" data-absoluteaddress="/punkt/21/" id="punkt-21"><span class="data-marginOriginalId">5.3.</span><article class="legalP" data-absoluteaddress="/punkt/21/ledd/1/" id="punkt-21-ledd-1">Løsfotreklame, der det er til hinder for allmen ferdsel eller kan medføre ulemper for funksjonshemmede og blinde/svaksynte.</article></article><article class="marginIdArticle" data-partID="a5.4" data-absoluteaddress="/punkt/22/" id="punkt-22"><span class="data-marginOriginalId">5.4.</span><article class="legalP" data-absoluteaddress="/punkt/22/ledd/1/" id="punkt-22-ledd-1">Fremmedreklame (reklame som ikke er knyttet til virksomheten i bygningen).</article></article><article class="marginIdArticle" data-partID="a6" data-absoluteaddress="/punkt/23/" id="punkt-23"><span class="data-marginOriginalId">6.</span><span class="miscHeadline"><i>Vedlikehold og fjerning av skilt</i></span><article class="legalP" data-absoluteaddress="/punkt/23/ledd/1/" id="punkt-23-ledd-1">Eier er ansvarlig for at reklamen eller skiltet vedlikeholdes. Eier skal fjerne skiltet når det ikke lenger er aktuelt.</article></article><article class="marginIdArticle" data-partID="a7" data-absoluteaddress="/punkt/24/" id="punkt-24"><span class="data-marginOriginalId">7.</span><span class="miscHeadline"><i>Ikrafttreden</i></span><article class="legalP" data-absoluteaddress="/punkt/24/ledd/1/" id="punkt-24-ledd-1">Vedtekten trer i kraft ved kunngjøring.</article></article></main></body></html>