<!DOCTYPE html><html lang="no"><head><title>Forskrift om gjennomføringen av bestemmelsene om sammenslåing av eiendommer til felles viltområde i viltlovens § 37.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:22</dd><dt class="legacyID">Datokode</dt><dd class="legacyID">FOR-1984-10-24-1878</dd><dt class="dokid">DokumentID</dt><dd class="dokid">LTI/forskrift/1984-10-24-1878</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 23</dd><dt class="dateInForce">I kraft fra</dt><dd class="dateInForce">1984-10-24</dd><dt class="changesToDocuments">Endrer</dt><dd class="changesToDocuments"><ul><li>lov/1983-04-08-17/§37</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38</li></ul></dd><dt class="dateOfPublication">Kunngjort</dt><dd class="dateOfPublication">1984-12-04</dd><dt class="title">Tittel</dt><dd class="title">Forskrift om gjennomføringen av bestemmelsene om sammenslåing av eiendommer til felles viltområde i viltlovens § 37.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for vilt og ferskvannsfisk 24. oktober 1984 med hjemmel i lov om viltet av 29. mai 1981 nr 38 med endringer ved lov av 8. april 1983 nr 17, § 37,6. ledd.</dd><dt class="refid">RefID</dt><dd class="refid">forskrift/1984-10-24-1878</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføringen av bestemmelsene om sammenslåing av eiendommer til felles viltområde i viltlovens § 37.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-10-24-1878" id="dokument"><h1>Forskrift om gjennomføringen av bestemmelsene om sammenslåing av eiendommer til felles viltområde i viltlovens § 37.</h1><article class="legalArticle" data-lovdata-URL="LTI/forskrift/1984-10-24-1878/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Viltnemnda skal innkalle de jaktberettigede grunneiere til fellesmøte ved rekommandert brev med 3 ukers varsel.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Innkallingen skal dessuten kunngjøres i en avis som er alminnelig lest i kommunen.</article></article><article class="legalArticle" data-lovdata-URL="LTI/forskrift/1984-10-24-1878/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Innkallingen til fellesmøtet skal foruten tid og sted for møtet, klart opplyse om hensikten med møtet og hvilket område og eiendommer det gjelder. Innkallingen må uttrykkelig opplyse at et flertall av de jaktberettigede hvis grunn etter viltnemnda» skjønn representerer en overvekt i jaktlig henseende, med bindende virkning for de øvrige kan beslutte at eiendommene skal slås sammen til et felles viltområde.</article></article><article class="legalArticle" data-lovdata-URL="LTI/forskrift/1984-10-24-1878/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fellesmøtet skal ledes av viltnemnda som også sørger for at det føres møteprotokoll.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Viltnemnda skal oppta fortegnelse over hvem som møter med opplysning om gårds- og bruksnummer og eiendommens størrelse.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Dersom den jaktberettigede grunneier ikke selv møter skal det fremlegges skriftlig fullmakt dersom grunneieren ønsker å la seg representere under fellesmøtet</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Viltnemnda avgjør om noen av de møtende eventuelt ikke har stemmerett som jaktberettiget grunneier eller lovlig representant for denne. Viltnemndas avgjørelse skal protokollføres.</article></article><article class="legalArticle" data-lovdata-URL="LTI/forskrift/1984-10-24-1878/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Viltnemnda skal under møtet søke å få i stand avtale om frivillig sammenslåing av eiendommene til felles viltområde.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dersom det ikke oppnås enighet om frivillig sammenslåing, kan viltnemnda ta opp spørsmålet til avstemming.</article></article><article class="legalArticle" data-lovdata-URL="LTI/forskrift/1984-10-24-1878/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Viltnemnda skal sørge for at avstemmingsresultatet protokollføres med opplysning om størrelsen på det areal hver stemme representerer.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Viltnemnda bør straks avgjøre om et flertall som stemmer for sammenslåing også representerer grunn med overvekt i jaktlig henseende.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Dersom særlige grunner tilsier det kan viltnemndas godkjenningsvedtak på dette punkt fattes i eget møte senere.</article></article><article class="legalArticle" data-lovdata-URL="LTI/forskrift/1984-10-24-1878/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Regler om forvaltningen av felles viltområde kan under fellesmøtet eller i et senere møte, vedtas av et flertall av de jaktberettigede grunneiere hvis grunn etter viltnemndas skjønn representerer en overvekt i jaktlig henseende. Forvaltningsreglene bør inneholde bestemmelser om styre for viltområdet, dets sammensetning, funksjonstid, myndighet og valgregler. Det bør også fastsettes regler for årsmøter og årsmøtevedtak samt regler for jaktutøvelsen, salg av jaktkort, gjennomføring av viltstelltiltak og fordeling av omkostninger og utbytte av jakt.</article></article><article class="legalArticle" data-lovdata-URL="LTI/forskrift/1984-10-24-1878/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Viltnemnda bør straks avgjøre om forvaltningsregler er gyldig vedtatt av et flertall som også representerer grunn med overvekt i jaktlig henseende. Dersom særlige grunner tilsier det kan viltnemnda behandle godkjenning av forvaltningsreglene i et senere møte.</article></article><article class="legalArticle" data-lovdata-URL="LTI/forskrift/1984-10-24-1878/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Når eiendommene ligger i forskjellige kommuner eller fylker, skal en sammenslåing til felles viltområde ledes av viltnemnda i den kommunen som har størst tellende areal innen viltområdet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fylkesmannen for denne kommunen trer i stedet for viltnemnda når det gjelder vedtak om godkjenning.</article></article><article class="legalArticle" data-lovdata-URL="LTI/forskrift/1984-10-24-1878/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Viltnemndas eller fylkesmannens vedtak om godkjenning av sammenslåing til felles viltområde og fastsettelse av forvaltningsregler skal forelegges samtlige jaktberettigede grunneiere med opplysning om retten til å påklage vedtaket innen 3 uker.</article></article><article class="legalArticle" data-lovdata-URL="LTI/forskrift/1984-10-24-1878/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Flertallsvedtak etter viltlovens § 37 trer i kraft 4 uker etter at vedtak om sammenslåing og forvaltningsregler er endelig godkjent dersom det ikke i vedtaket eller godkjenningsbeslutningen er fastsatt annet tidspunkt.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Flertallsvedtak om sammenslåing av eiendommer til felles viltområde bør gjøres gjeldende for minst 10 år. Dersom bestemt gyldighetstid ikke er utrykkelig fastsatt, gjelder sammenslåingen i 10 år fra ikrafttredelsen. Sammenslåingen fornyes automatisk for 10 år dersom ikke et flertall av grunneiere som også representerer grunn med overvekt i jaktlig henseende beslutter noe annet etter lovlig innkalling til siste årsmøte i 10-årsperioden.</article></article><article class="legalArticle" data-lovdata-URL="LTI/forskrift/1984-10-24-1878/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Disse regler trer i kraft straks.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Samtidig oppheves regler om gjennomføringen av bestemmelsene om flertallsvedtak m.v. i jaktlovens § 21, fastsatt av Landbruksdepartementet den 11. mai 1962.</article></article></main></body></html>