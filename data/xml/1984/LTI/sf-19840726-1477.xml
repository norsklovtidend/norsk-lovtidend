<!DOCTYPE html><html lang="no"><head><title>Reglement for juridisk embetseksamen ved Universitetet i Oslo.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1984-07-26-1477</dd><dt class="dokid">DokumentID</dt><dd class="dokid">LTI/forskrift/1984-07-26-1477</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 16</dd><dt class="dateInForce">I kraft fra</dt><dd class="dateInForce">1984-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li></ul></dd><dt class="dateOfPublication">Kunngjort</dt><dd class="dateOfPublication">1984-08-18</dd><dt class="title">Tittel</dt><dd class="title">Reglement for juridisk embetseksamen ved Universitetet i Oslo.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og vitenskapsdepartementet 26. juli 1984 med hjemmel i § 3 og § 5 i lov 19. juni 1970 nr. 58 om eksamener og grader ved universiteter og høyskoler.</dd><dt class="refid">RefID</dt><dd class="refid">forskrift/1984-07-26-1477</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for juridisk embetseksamen ved Universitetet i Oslo.<ul class="tocSubUl"><li>I<ul class="tocSubUl"><li>§ 1. Inndeling og kandidattittel m.m.</li><li>§ 2. Avdelingenes fagkretser</li><li>§ 3. Eksamensoppgavene</li><li>§ 4. Muntlig prøve</li><li>§ 5. Oppmeldingskrav til første avdeling</li><li>§ 6. Oppmeldingskrav til andre avdeling</li><li>§ 7. Oppmeldingskrav til tredje avdeling</li><li>§ 8. Oppmeldingskrav til fjerde og femte avdeling</li><li>§ 9. Spesialfag og særavhandling</li><li>§ 10. Særskilt eksamen i spesialfag</li><li>§ 11. Fritak for eksamen eller prøve</li><li>§ 12. Fornyet eksamen</li><li>§ 13. Karakterenes grad og tallverdi</li><li>§ 14. Karakterfastsettelsen</li><li>§ 15. Eksamensvitnemål</li><li>§ 16. Kandidater med handikap</li><li>§ 17. Forskrifter</li></ul></li><li>II</li><li>III</li><li>Endringer</li></ul></li></ul></dd></dl></header><main class="documentBody" data-lovdata-URL="LTI/forskrift/1984-07-26-1477" id="dokument"><h1>Reglement for juridisk embetseksamen ved Universitetet i Oslo.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1984-07-26-1477/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1984-07-26-1477/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Inndeling og kandidattittel m.m.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Juridisk embetseksamen ved Universitetet i Oslo består av fem avdelinger og gir rett til tittelen candidata/candidatus juris.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Eksamen ved hver avdeling holdes som regel to ganger om året.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Eksamensspråket er norsk. Det er likevel adgang til å besvare oppgaver på dansk eller svensk, eller med fakultetets samtykke på et annet språk.</article></article><article class="legalArticle" data-lovdata-URL="LTI/forskrift/1984-07-26-1477/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Avdelingenes fagkretser</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Første avdeling omfatter fagkretsene innføring i rettssystemet med rettskilder, statsforfatningsrett, arverett og familierett med skifterett, erstatningsrett og trygderett.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Annen avdeling omfatter fagkretsene kontraktsrett, pengekravsrett og sosialøkonomi.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Tredje avdeling omfatter fagkretsene tingsrett, panterett, konkursrett, ett eller flere valgfag i formuesrett og rettshistorie. Fakultetet fastsetter valgfagene.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Fjerde avdeling omfatter fagkretsene forvaltningsrett, skatterett, folkerett, rettskildelære og rettsosiologi.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">Femte avdeling omfatter fagkretsene strafferett og prosess og et spesialfag studenten har valgt.</article></article><article class="legalArticle" data-lovdata-URL="LTI/forskrift/1984-07-26-1477/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Eksamensoppgavene</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Ved hver eksamen gis det tre skriftlige oppgaver, to teoretiske og en praktisk oppgave. En oppgave kan bestå av ett eller flere spørsmål. Også i de teoretiske oppgaver kan det gis spørsmål om den rettslige bedømmelse av konkrete situasjoner.</article></article><article class="legalArticle" data-lovdata-URL="LTI/forskrift/1984-07-26-1477/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Muntlig prøve</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Det avholdes en muntlig prøve etter den skriftlige prøve til tredje og femte avdeling.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Den muntlige prøve omfatter fagkretsen for den enkelte avdeling, samt oversikt over valgfagene/spesialfagene i den utstrekning fakultetet bestemmer.</article></article><article class="legalArticle" data-lovdata-URL="LTI/forskrift/1984-07-26-1477/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Oppmeldingskrav til første avdeling</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Før melding til eksamen i første avdeling må studenten ha bestått examen philosophicum.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Fakultetet kan bestemme at studenten i tillegg må ha gjennomgått et kurs på inntil fire øvelsesoppgaver. Oppgavene må gis slik at studenten både kan besvare dem og melde seg til eksamen i løpet av to semestre. Vurderingen av besvarelsene innvirker ikke på adgangen til oppmelding.</article></article><article class="legalArticle" data-lovdata-URL="LTI/forskrift/1984-07-26-1477/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Oppmeldingskrav til andre avdeling</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Før melding til eksamen i annen avdeling må studenten ha bestått første avdeling og en eksamen i bokføring.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Fakultetet kan bestemme at studenten i tillegg må ha gjennomgått et kurs på inntil fire øvelsesoppgaver. Oppgavene må gis slik at studenten både kan besvare dem og melde seg til eksamen i løpet av to semestre. Vurderingen av besvarelsene innvirker ikke på adgangen til oppmelding.</article></article><article class="legalArticle" data-lovdata-URL="LTI/forskrift/1984-07-26-1477/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppmeldingskrav til tredje avdeling</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Før melding til eksamen i tredje avdeling må studenten ha bestått første avdeling.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Studenter som melder seg opp til tredje avdeling uten å ha bestått annen avdeling må samme semester også gå opp til annen avdeling.</article><article class="legalP" data-absoluteaddress="/kapittel/1/paragraf/7/ledd/3/" id="kapittel-1-paragraf-7-ledd-3">Ved melding til tredje avdeling, må studenten oppgi valgfag.</article></article><article class="legalArticle" data-lovdata-URL="LTI/forskrift/1984-07-26-1477/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppmeldingskrav til fjerde og femte avdeling</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Før melding til eksamen i fjerde og femte avdeling må studenten ha bestått henholdsvis annen og tredje avdeling.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Studenter som melder seg opp til eksamen i femte avdeling uten å ha bestått fjerde avdeling må samme semester også gå opp til fjerde avdeling.</article><article class="legalP" data-absoluteaddress="/kapittel/1/paragraf/8/ledd/3/" id="kapittel-1-paragraf-8-ledd-3">Ved melding til femte avdeling, må studenten oppgi spesialfag.</article></article><article class="legalArticle" data-lovdata-URL="LTI/forskrift/1984-07-26-1477/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Spesialfag og særavhandling</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Spesialfagene fastsettes av fakultetet.</article><article class="legalP" data-absoluteaddress="/kapittel/1/paragraf/9/ledd/2/" id="kapittel-1-paragraf-9-ledd-2">Etter nærmere regler som fakultetet gir, kan det i stedet for prøve i spesialfag leveres en avhandling om et emne innenfor embetseksamens obligatoriske fag og spesialfag eller et emne utenfor disse fag som er av juridisk eller delvis juridisk karakter. To eller flere studenter kan levere et gruppearbeid.</article><article class="legalP" data-absoluteaddress="/kapittel/1/paragraf/9/ledd/3/" id="kapittel-1-paragraf-9-ledd-3">Fakultetet kan bestemme at det i tilknytning til avhandlingen skal holdes en særskilt muntlig prøve.</article></article><article class="legalArticle" data-lovdata-URL="LTI/forskrift/1984-07-26-1477/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Særskilt eksamen i spesialfag</span></h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Juridiske kandidater kan avlegge særskilt eksamen i hvilket som helst av spesialfagene, men ikke i mer enn ett fag ved hver ordinær eksamen.</article><article class="legalP" data-absoluteaddress="/kapittel/1/paragraf/10/ledd/2/" id="kapittel-1-paragraf-10-ledd-2">Fakultetet kan tillate andre å gå opp til særskilt eksamen i spesialfag. Det kreves ikke examen philosophicum.</article></article><article class="legalArticle" data-lovdata-URL="LTI/forskrift/1984-07-26-1477/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Fritak for eksamen eller prøve</span></h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Kollegiet kan etter innstilling fra fakultetet frita for eksamen eller prøve<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/11/ledd/1/punkt/1/" id="kapittel-1-paragraf-11-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/11/ledd/1/punkt/1/ledd/1/" id="kapittel-1-paragraf-11-ledd-1-punkt-1-ledd-1">når tilsvarende krav er oppfylt ved annen institusjon, eller</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/11/ledd/1/punkt/2/" id="kapittel-1-paragraf-11-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/11/ledd/1/punkt/2/ledd/1/" id="kapittel-1-paragraf-11-ledd-1-punkt-2-ledd-1">på grunnlag av eksamen eller prøve i et velegnet fag utenfor fagkretsen, avlagt ved universitetet eller en annen institusjon.</article></article></li></ul></article><article class="legalP" data-absoluteaddress="/kapittel/1/paragraf/11/ledd/2/" id="kapittel-1-paragraf-11-ledd-2">Kollegiets avgjørelse kan påklages til departementet.</article><article class="legalP" data-absoluteaddress="/kapittel/1/paragraf/11/ledd/3/" id="kapittel-1-paragraf-11-ledd-3">Opplysninger om generelle fritak inntas i studieplanen.</article><article class="legalP" data-absoluteaddress="/kapittel/1/paragraf/11/ledd/4/" id="kapittel-1-paragraf-11-ledd-4">Karakteren for avdelingens eksamen fastsettes i slike tilfelle bare på grunnlag av de øvrige prøver. Det skal opplyses på vitnemålet at kandidaten ikke har besvart oppgaven i vedkommende emne og hvilken eksamen eller prøve som har begrunnet fritak.</article></article><article class="legalArticle" data-lovdata-URL="LTI/forskrift/1984-07-26-1477/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Fornyet eksamen</span></h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Det er adgang til å fremstille seg på ny til eksamen ved en eller flere avdelinger, også etter fullført embetseksamen.</article><article class="legalP" data-absoluteaddress="/kapittel/1/paragraf/12/ledd/2/" id="kapittel-1-paragraf-12-ledd-2">Kanditaten gis vitnemål på grunnlag av sine beste resultater, med mindre noe annet kreves.</article></article><article class="legalArticle" data-lovdata-URL="LTI/forskrift/1984-07-26-1477/§13" data-name="§13" data-partID="§13" data-absoluteaddress="/kapittel/1/paragraf/13/" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Karakterenes grad og tallverdi</span></h3><article class="legalP" data-absoluteaddress="/kapittel/1/paragraf/13/ledd/1/" id="kapittel-1-paragraf-13-ledd-1">Ved bestått eksamen er karakterene Laudabilis og Haud illaudabilis. De deles i følgende grader og tallverdier:<table><tbody><tr><td data-text-align="left" data-vertical-align="top">Laudabilis</td><td data-text-align="left" data-vertical-align="top">til og med 2.15</td></tr><tr><td data-text-align="left" data-vertical-align="top">Står til Laudabilis</td><td data-text-align="left" data-vertical-align="top">til og med 2.35</td></tr><tr><td data-text-align="left" data-vertical-align="top">Kan få Laudabilis</td><td data-text-align="left" data-vertical-align="top">til og med 2.55</td></tr><tr><td data-text-align="left" data-vertical-align="top">Kan vel få Laudabilis</td><td data-text-align="left" data-vertical-align="top">til og med 2.75</td></tr><tr><td data-text-align="left" data-vertical-align="top">Haud illaudabilis</td><td data-text-align="left" data-vertical-align="top">til og med 2.95</td></tr><tr><td data-text-align="left" data-vertical-align="top">Står til Haud illaudabilis</td><td data-text-align="left" data-vertical-align="top">til og med 3.15</td></tr></tbody></table></article><article class="legalP" data-absoluteaddress="/kapittel/1/paragraf/13/ledd/2/" id="kapittel-1-paragraf-13-ledd-2">Kandidater som får dårligere karakter enn Står til Haud illaudabilis, har ikke bestått. For dem settes ingen tallverdi.</article></article><article class="legalArticle" data-lovdata-URL="LTI/forskrift/1984-07-26-1477/§14" data-name="§14" data-partID="§14" data-absoluteaddress="/kapittel/1/paragraf/14/" id="kapittel-1-paragraf-14"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Karakterfastsettelsen</span></h3><article class="legalP" data-absoluteaddress="/kapittel/1/paragraf/14/ledd/1/" id="kapittel-1-paragraf-14-ledd-1">Det gis en karakter for hver avdeling og for særskilt eksamen i spesialfag og en hovedkarakter for fullført juridisk embetseksamen. Har kandidaten levert særavhandling, skal det gis særskilt karakter for den.</article><article class="legalP" data-absoluteaddress="/kapittel/1/paragraf/14/ledd/2/" id="kapittel-1-paragraf-14-ledd-2">Karakteren for særavhandlingen teller med i femte avdelings eksamen, i stedet for vanlig skriftlig prøve i spesialfag.</article><article class="legalP" data-absoluteaddress="/kapittel/1/paragraf/14/ledd/3/" id="kapittel-1-paragraf-14-ledd-3">Ved første, annen og fjerde avdelings eksamen, samt for særavhandling og særskilt eksamen i spesialfag gis det en karakter med 5/100 nøyaktighet.</article><article class="legalP" data-absoluteaddress="/kapittel/1/paragraf/14/ledd/4/" id="kapittel-1-paragraf-14-ledd-4">Ved tredje og femte avdelings eksamen gis det etter den skriftlige prøve en foreløpig karakter med 5/100 nøyaktighet Karakteren meddeles kandidaten. Kandidater som ved den skriftlige prøve får dårligere karakter enn Står til Haud illaudabilis, har ikke bestått og kan ikke fremstille seg til den muntlige prøve. Etter den muntlige prøve, fastsettes den endelige karakter for avdelingen med 5/100 nøyaktighet.</article><article class="legalP" data-absoluteaddress="/kapittel/1/paragraf/14/ledd/5/" id="kapittel-1-paragraf-14-ledd-5">Hovedkarakteren regnes ut med to desimaler, og slik at karakteren for hver avdeling teller 1/5.</article><article class="legalP" data-absoluteaddress="/kapittel/1/paragraf/14/ledd/6/" id="kapittel-1-paragraf-14-ledd-6">Når en kandidat får 2.00 eller bedre i hovedkarakter, blir det innberettet til Kongen.</article><article class="legalP" data-absoluteaddress="/kapittel/1/paragraf/14/ledd/7/" id="kapittel-1-paragraf-14-ledd-7">De nærmere bestemmelser om eksamen og sensur gis av fakultetet.</article></article><article class="legalArticle" data-lovdata-URL="LTI/forskrift/1984-07-26-1477/§15" data-name="§15" data-partID="§15" data-absoluteaddress="/kapittel/1/paragraf/15/" id="kapittel-1-paragraf-15"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Eksamensvitnemål</span></h3><article class="legalP" data-absoluteaddress="/kapittel/1/paragraf/15/ledd/1/" id="kapittel-1-paragraf-15-ledd-1">På vitnemålet for juridisk embetseksamen føres opp hovedkarakteren og karakterene for de fem avdelinger med grad og tallverdi. Dessuten anføres hvilket spesialfag kandidaten har valgt eller tittel og karakter for særavhandlingen, eventuelt med opplysning om at denne er et gruppearbeid.</article><article class="legalP" data-absoluteaddress="/kapittel/1/paragraf/15/ledd/2/" id="kapittel-1-paragraf-15-ledd-2">Det kan kreves eget vitnemål for særskilt eksamen i spesialfag.</article></article><article class="legalArticle" data-lovdata-URL="LTI/forskrift/1984-07-26-1477/§16" data-name="§16" data-partID="§16" data-absoluteaddress="/kapittel/1/paragraf/16/" id="kapittel-1-paragraf-16"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kandidater med handikap</span></h3><article class="legalP" data-absoluteaddress="/kapittel/1/paragraf/16/ledd/1/" id="kapittel-1-paragraf-16-ledd-1">Har en kandidat stor fysisk eller psykisk vanskelighet med å gjennomføre eksamen etter de regler som gjelder, kan fakultetet etter anmodning fra kandidaten i nødvendig utstrekning vedta en avvikende ordning for så vel skriftlig som muntlig eksamen og sensur. Det er forutsetningen at de vanlige kvalitetskrav blir opprettholdt.</article></article><article class="legalArticle" data-lovdata-URL="LTI/forskrift/1984-07-26-1477/§17" data-name="§17" data-partID="§17" data-absoluteaddress="/kapittel/1/paragraf/17/" id="kapittel-1-paragraf-17"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Forskrifter</span></h3><article class="legalP" data-absoluteaddress="/kapittel/1/paragraf/17/ledd/1/" id="kapittel-1-paragraf-17-ledd-1">De forskrifter kollegiet eller fakultetet gir med hjemmel i dette reglement inntas i studieplanen og kan ikke fravikes med mindre forskriften gir hjemmel til det.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1984-07-26-1477/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Reglementet tar til å gjelde 1. august 1984.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1984-07-26-1477/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Reglement for juridisk embetseksamen ved Universitetet i Oslo, fastsatt ved kgl.res. 16. februar 1968 med senere endringer, oppheves. Kollegiet fastsetter overgangsregler.</article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1984-07-26-1477/KAPITTEL_4" data-partID="k4"><h2>Endringer</h2><article class="defaultP" data-text-size="small"><strong>Publisert:</strong> Avd I 1984 Nr. 18 (Rettelse)</article><article class="legalP" data-absoluteaddress="/kapittel/4/ledd/1/" id="kapittel-4-ledd-1">Nr. 16, s. 729 (i nr. 1477, reglement for juridisk embetseksamen ved Universitetet i Oslo)</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Overskriften i § 6 rettes til:</article><article class="legalP" data-absoluteaddress="/kapittel/4/ledd/3/" id="kapittel-4-ledd-3"><i>Oppmeldingskrav til annen avdeling</i></article></section></main></body></html>