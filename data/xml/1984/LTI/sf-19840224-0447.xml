<!DOCTYPE html><html lang="no"><head><title>Reglement for kollegiet på Universitetet i Trondheim.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:13</dd><dt class="legacyID">Datokode</dt><dd class="legacyID">FOR-1984-02-24-447</dd><dt class="dokid">DokumentID</dt><dd class="dokid">LTI/forskrift/1984-02-24-447</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 4</dd><dt class="dateInForce">I kraft fra</dt><dd class="dateInForce">1984-04-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1983-06-03-48/§3</li><li>lov/1983-06-03-48/§7</li></ul></dd><dt class="dateOfPublication">Kunngjort</dt><dd class="dateOfPublication">1984-03-13</dd><dt class="title">Tittel</dt><dd class="title">Reglement for kollegiet på Universitetet i Trondheim.</dd><dt class="miscInformation">Annet om dokumentet</dt><dd class="miscInformation">Fastsett ved kgl.res. av 24. februar 1984 med heimel i lov 3. juni 1983 nr. 48 om Universitetet i Trondheim, § 3 og § 7. Fremja av Kultur- og vitskapsdepartementet.</dd><dt class="refid">RefID</dt><dd class="refid">forskrift/1984-02-24-447</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for kollegiet på Universitetet i Trondheim.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-02-24-447" id="dokument"><h1>Reglement for kollegiet på Universitetet i Trondheim.</h1><article class="legalArticle" data-lovdata-URL="LTI/forskrift/1984-02-24-447/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kollegiet skal som styre for universitetet særleg arbeida for at Noregs tekniske høgskole. Den allmennvitskaplege høgskolen og Museet samarbeider om føremålet til universitetet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kollegiet er øvste styringsorganet på universitetet for Det medisinske fakultetet og skal fremja budsjettframlegg for departementet.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Kollegiet skal<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/3/punkt/1/" id="paragraf-1-ledd-3-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/3/punkt/1/ledd/1/" id="paragraf-1-ledd-3-punkt-1-ledd-1">Drøfta og gjera vedtak i saker som vedkjem universitetet som heilskap.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/3/punkt/2/" id="paragraf-1-ledd-3-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/3/punkt/2/ledd/1/" id="paragraf-1-ledd-3-punkt-2-ledd-1">Gje fråsegn om budsjettframlegga dei tre universitetseiningane sender til departementet.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/3/punkt/3/" id="paragraf-1-ledd-3-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/3/punkt/3/ledd/1/" id="paragraf-1-ledd-3-punkt-3-ledd-1">Planleggja ny verksemd og på grunnlag av utgreiingar og framlegg frå universitetseiningane drøfta og ta stode til utbygging av anlegga, store sams innkjøp og rasjonell utnytting av ressursane.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/1/ledd/3/punkt/4/" id="paragraf-1-ledd-3-punkt-4"><span class="data-originalId">d)</span><article class="legalP" data-absoluteaddress="/paragraf/1/ledd/3/punkt/4/ledd/1/" id="paragraf-1-ledd-3-punkt-4-ledd-1">Setja i gang utgreiing av saker som kan ha sams interesse for einingane og gjera opptak til samarbeid dei imellom om undervisning og forsking.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/1/ledd/3/punkt/5/" id="paragraf-1-ledd-3-punkt-5"><span class="data-originalId">e)</span><article class="legalP" data-absoluteaddress="/paragraf/1/ledd/3/punkt/5/ledd/1/" id="paragraf-1-ledd-3-punkt-5-ledd-1">Vera øvste styringsorganet på universitetet for oppgåver som vedkjem meir enn ei av einingane og som ikkje er lagde til eit av deira styre. Kollegiet skal fremja budsjettframlegg for slike tiltak.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/1/ledd/3/punkt/6/" id="paragraf-1-ledd-3-punkt-6"><span class="data-originalId">f)</span><article class="legalP" data-absoluteaddress="/paragraf/1/ledd/3/punkt/6/ledd/1/" id="paragraf-1-ledd-3-punkt-6-ledd-1">Gjera det som trengst for at universitetet kan ha tidhøvelege føresegner. Universitetseiningar som reglane gjeld for, skal ha gjeve tilråding før kollegiet gjer seg ferdig med saka.</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/1/ledd/3/punkt/7/" id="paragraf-1-ledd-3-punkt-7"><span class="data-originalId">g)</span><article class="legalP" data-absoluteaddress="/paragraf/1/ledd/3/punkt/7/ledd/1/" id="paragraf-1-ledd-3-punkt-7-ledd-1">Ha fått tilråding frå den eininga som styrer med eigedomen før det kan gjera vedtak om å leiga bort eller mellombels gje rådvelde over fast eigedom etter reglar departementet fastset, jfr. universitetslova § 33.</article></article></li></ul></article></article><article class="legalArticle" data-lovdata-URL="LTI/forskrift/1984-02-24-447/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kollegiet har desse 17 medlemene: Rektor for universitetet som leiar, rektor for Noregs tekniske høgskole, rektor for Den allmennvitskaplege høgskolen, leiaren i museumsstyret og dekanus i Det medisinske fakultetet, 5 valde medlemer frå dei tilsette i vitskapleg stilling, 3 valde medlemer frå dei tilsette i tekniske, administrative og andre stillingar, 3 valde medlemer frå studentane og ein medlem oppnemnd av departementet. Blir ein frå Det medisinske fakultetet vald til rektor aukar talet på medlemer i kollegiet til 18.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dei som blir valde beinveges til kollegiet er fordelte slik:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">Dei tilsette i vitskapleg stilling med tre frå Noregs tekniske høgskole, to frå Den allmennvitskaplege høgskolen og ein frå Museet, likevel slik at den av desse valde som har lågaste røystetal på den institusjonen universitetsrektor høyrer til berre er medlem når rektor har forfall.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">Dei tilsette i tekniske, administrative og andre stillingar med ein frå kvar deleining. Dei tilsette i slike stillingar i Det medisinske fakultetet og sekretariatet for kollegiet røystar saman med Den allmennvitskaplege høgskolen.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">Studentane med to frå Noregs tekniske høgskole og ein frå Den allmennvitskaplege høgskolen.</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Prorektorane er varamedlemer for rektorane, nestleiaren er varamedlem for leiaren av Museet og kvar av dei andre kollegiemedlemene har ein eller fleire personlege varamedlemer.</article></article><article class="legalArticle" data-lovdata-URL="LTI/forskrift/1984-02-24-447/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Medlemene i kollegiet frå dei vitskaplege tilsette, frå dei tekniske, administrative og andre tilsette og frå studentane blir valde etter føresegner fastsette for dei einskilde einingane.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Funksjonstida for medlemene valde av dei tilsette er tre år og for medlemene valde av studentane eit år,</article></article><article class="legalArticle" data-lovdata-URL="LTI/forskrift/1984-02-24-447/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Om møteskyldnad, røysting og anna blir det vist til § 16 i universitetslova. Kollegiet er vedtaksført når minst 9 medlemer er til stades. Ei sak kan likevel avgjerast om det er færre til stades dersom saka ikkje toler utsetjing og det er minst 6 røyster for framlegget til vedtak i saka.</article></article><article class="legalArticle" data-lovdata-URL="LTI/forskrift/1984-02-24-447/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Innkalling med sakliste, dei vedlegg som trengst og utkasta til vedtak skal sendast medlemene minst ei veke føreåt. Fristen kan vera stuttare dersom det er naudsynt.</article></article><article class="legalArticle" data-lovdata-URL="LTI/forskrift/1984-02-24-447/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når møtet tek til, avgjer det framlegg om å føra på saklista andre saker enn dei som står der. Vedtak kan ikkje gjerast om minst 3 av medlemene set seg imot det.</article></article></main></body></html>