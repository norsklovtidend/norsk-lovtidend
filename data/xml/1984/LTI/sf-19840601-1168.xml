<!DOCTYPE html><html lang="no"><head><title>Midlertidig forskrift for etablering, utbygging og teknisk drift av kabelnett (kabelnettforskriftene).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1984-06-01-1168</dd><dt class="dokid">DokumentID</dt><dd class="dokid">LTI/forskrift/1984-06-01-1168</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 11</dd><dt class="dateInForce">I kraft fra</dt><dd class="dateInForce">1984-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li><li>lov/1980-06-13-36/§2</li></ul></dd><dt class="dateOfPublication">Kunngjort</dt><dd class="dateOfPublication">1984-06-26</dd><dt class="title">Tittel</dt><dd class="title">Midlertidig forskrift for etablering, utbygging og teknisk drift av kabelnett (kabelnettforskriftene).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 1. juni 1984 med hjemmel i lov 29. april 1899 (telegrafloven) § 1 og lov av 13. juni 1980 nr. 36 (kringkastingsloven) § 2. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1984-06-01-1168</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift for etablering, utbygging og teknisk drift av kabelnett (kabelnettforskriftene).<ul class="tocSubUl"><li>I<ul class="tocSubUl"><li>§ 1. (virkeområde)</li><li>§ 2. (kabelnett)</li><li>§ 3. (konsesjonsplikt)</li><li>§ 4. (konsesjonsmyndigheter)</li><li>§ 5. (særregler når Televerket søker konsesjon, eller konkurrerer med andre utbyggere om samme konsesjonsområde)</li></ul></li><li>II<ul class="tocSubUl"><li>§ 6. (konsesjonssøknaden)</li><li>§ 7. (søknadens innhold)</li><li>§ 8. (fastsetting og kunngjøring av konsesjonsområdet)</li><li>§ 9. (konsesjonsvilkår)</li><li>§ 10. (kontroll)</li><li>§ 11. (driftstillatelse)</li></ul></li><li>III<ul class="tocSubUl"><li>§ 12. (konsesjonstid og forlengelse av konsesjon)</li><li>§ 13. (overdragelse av kabelnett)</li><li>§ 14. (dispensasjonsadgang)</li><li>§ 15. (straffebestemmelser)</li></ul></li><li>IV<ul class="tocSubUl"><li>§ 16. (overgangsbestemmelser)</li><li>§ 17. (Ikrafttredelse og virketid)</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1984-06-01-1168" id="dokument"><h1>Midlertidig forskrift for etablering, utbygging og teknisk drift av kabelnett (kabelnettforskriftene).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1984-06-01-1168/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1984-06-01-1168/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">(virkeområde)</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftene får anvendelse for kabelnett som etableres etter forskriftenes ikrafttredelse. Forskriftene gjelder også utvidelse eller ombygging av eksisterende kabelnett/-fellesantenneanlegg. For eksisterende kabelnett gjelder særlige overgangsbestemmelser, jf. § 16.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriftene gjelder ikke for Televerkets ordinære offentlige telenett.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Videre faller følgende kabelnett utenfor forskriftenes virkeområde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/1/ledd/3/punkt/1/" id="kapittel-1-paragraf-1-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/1/ledd/3/punkt/1/ledd/1/" id="kapittel-1-paragraf-1-ledd-3-punkt-1-ledd-1">Forsvarets kabelnett for militært bruk.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/1/ledd/3/punkt/2/" id="kapittel-1-paragraf-1-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/1/ledd/3/punkt/2/ledd/1/" id="kapittel-1-paragraf-1-ledd-3-punkt-2-ledd-1">Politiets sambandsnett.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/1/ledd/3/punkt/3/" id="kapittel-1-paragraf-1-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/1/ledd/3/punkt/3/ledd/1/" id="kapittel-1-paragraf-1-ledd-3-punkt-3-ledd-1">Norges Statsbaners interne sambandsnett.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/1/ledd/3/punkt/4/" id="kapittel-1-paragraf-1-ledd-3-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/1/ledd/3/punkt/4/ledd/1/" id="kapittel-1-paragraf-1-ledd-3-punkt-4-ledd-1">Andre offentlige kabelnett opprettet med hjemmel i særlover.</article></article></li></ul></article></article><article class="legalArticle" data-lovdata-URL="LTI/forskrift/1984-06-01-1168/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">(kabelnett)</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med «kabelnett» menes i disse forskrifter telekommunikasjonsanlegg med tilhørende installasjoner som kan dekke en eller flere av følgende virksomheter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">videreformidling eller direkte sending av lokale-, nasjonale-, utenlandske kringkastingssendinger og videogrammer,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">overføring av informasjon, data m.v.</article></article></li></ul></article></article><article class="legalArticle" data-lovdata-URL="LTI/forskrift/1984-06-01-1168/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">(konsesjonsplikt)</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Den som vil anlegge kabelnett, eller ombygge eller utvide kabelnett/fellesanlegg, må ha konsesjon etter disse forskrifter. Teknisk drift av slike anlegg er i tillegg betinget av driftstillatelse etter § 11.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Kabelnett begrenset til 10 bygninger og/eller 100 abonnenter omfattes ikke av konsesjonsplikten etter disse forskrifter. Det samme gjelder husinterne nett. De nett som er unntatt fra konsesjonsplikt etter dette ledd er likevel underlagt bestemmelsene i tekniske forskrifter.</article></article><article class="legalArticle" data-lovdata-URL="LTI/forskrift/1984-06-01-1168/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">(konsesjonsmyndigheter)</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Kabelnettkontrollen treffer vedtak om konsesjon hvis ikke særreglene i § 5 kommer til anvendelse.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Kontrollrådet er klageinstans for vedtak truffet av Kabelnettkontrollen.</article></article><article class="legalArticle" data-lovdata-URL="LTI/forskrift/1984-06-01-1168/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">(særregler når Televerket søker konsesjon, eller konkurrerer med andre utbyggere om samme konsesjonsområde)</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Kabelnettkontrollen behandler Televerkets søknader om konsesjon etter de samme regler som gjelder for øvrige utbyggere, og avgir innstilling til Kontrollrådet, som treffer vedtak om hvem som skal få konsesjon.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Samferdselsdepartementet er klageinstans for vedtak truffet etter denne paragraf.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1984-06-01-1168/KAPITTEL_2" data-partID="k2"><h2 data-text-align="center">II</h2><article class="legalArticle" data-lovdata-URL="LTI/forskrift/1984-06-01-1168/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">(konsesjonssøknaden)</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Søknad om konsesjon sendes Kabelnettkontrollen.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Konsesjonsmyndighetene kan fastsette nærmere retningslinjer for hvordan søknaden skal utformes, og kan innhente tilleggsopplysninger ut over de opplysninger som er nevnt i § 7.</article></article><article class="legalArticle" data-lovdata-URL="LTI/forskrift/1984-06-01-1168/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">(søknadens innhold)</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Søknaden skal inneholde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">Søkerens navn og adresse.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">Geografisk beskrivelse av konsesjonsområdet med antatt nettstruktur og trasévalg.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">Beskrivelse av kabelnettets tekniske standard.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/ledd/1/punkt/4/" id="kapittel-2-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/ledd/1/punkt/4/ledd/1/" id="kapittel-2-paragraf-2-ledd-1-punkt-4-ledd-1">Beregnede utbyggingskostnader; herunder finansieringsplan for utbygging og senere teknisk drift.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/ledd/1/punkt/5/" id="kapittel-2-paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/ledd/1/punkt/5/ledd/1/" id="kapittel-2-paragraf-2-ledd-1-punkt-5-ledd-1">Forventet antall tilknyttede abonnenter innen konsesjonsområdet.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/2/paragraf/2/ledd/1/punkt/6/" id="kapittel-2-paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/2/paragraf/2/ledd/1/punkt/6/ledd/1/" id="kapittel-2-paragraf-2-ledd-1-punkt-6-ledd-1">Fremdriftsplan og beregnet tidspunkt for ferdigstilling.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/2/paragraf/2/ledd/1/punkt/7/" id="kapittel-2-paragraf-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/2/paragraf/2/ledd/1/punkt/7/ledd/1/" id="kapittel-2-paragraf-2-ledd-1-punkt-7-ledd-1">Opplysninger om den faglige kompetanse hos den/de som skal foreta den fysiske utbygging av kabelnettet.</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/2/paragraf/2/ledd/1/punkt/8/" id="kapittel-2-paragraf-2-ledd-1-punkt-8"><span class="data-originalId">h)</span><article class="legalP" data-absoluteaddress="/kapittel/2/paragraf/2/ledd/1/punkt/8/ledd/1/" id="kapittel-2-paragraf-2-ledd-1-punkt-8-ledd-1">Opplysninger om andre kabelnett som søkeren eier, driver eller har økonomisk interesse i, og søkerens eventuelle tidligere engasjement som eier m.v. i kabelnett (fellesantenneanlegg); herunder årsaken til opphør av virksomheten.</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/2/paragraf/2/ledd/1/punkt/9/" id="kapittel-2-paragraf-2-ledd-1-punkt-9"><span class="data-originalId">i)</span><article class="legalP" data-absoluteaddress="/kapittel/2/paragraf/2/ledd/1/punkt/9/ledd/1/" id="kapittel-2-paragraf-2-ledd-1-punkt-9-ledd-1">Opplysninger om hvilket servicenivå søkeren tar sikte på (feilrettingstid m.v.).</article></article></li></ul></article></article><article class="legalArticle" data-lovdata-URL="LTI/forskrift/1984-06-01-1168/§8" data-name="§8" data-partID="§8" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">(fastsetting og kunngjøring av konsesjonsområdet)</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Når det foreligger søknad om konsesjon, eller når Kabelnettkontrollen etter oppfordring eller en behovsvurdering anser utbygging ønskelig, fastsetter Kabelnettkontrollen i samråd med berørte kommuner kabeltraséer og de nærmere grensene for konsesjonsområdet.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Kabelnettkontrollen kunngjør deretter det aktuelle konsesjonsområdet i Norsk Lysningsblad og to aviser som er alminnelig lest på stedet. Det settes en rimelig frist for eventuelle konkurrerende søknader om konsesjon.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Kunngjøring etter 2. ledd kan sløyfes dersom berørte kommuner har utpekt konsesjonsssøker etter anbudskonkurranse. Det samme gjelder hvis boligbyggeselskap etter anbudskonkurranse har utpekt konsesjonssøker av kabelnett, og kommunen har gitt sin tilslutning. I så fall skal alle anbudsdokumenter oversendes Kabelnettkontrollen.</article></article><article class="legalArticle" data-lovdata-URL="LTI/forskrift/1984-06-01-1168/§9" data-name="§9" data-partID="§9" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">(konsesjonsvilkår)</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Følgende vilkår settes for konsesjon:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/4/ledd/1/punkt/1/" id="kapittel-2-paragraf-4-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/4/ledd/1/punkt/1/ledd/1/" id="kapittel-2-paragraf-4-ledd-1-punkt-1-ledd-1">Nettene må teknisk tilrettelegges for fremtidig tjenesteintegrering, herunder forberedes for senere toveis overføring av svitsjede tjenester, jf. tekniske forskrifter.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/4/ledd/1/punkt/2/" id="kapittel-2-paragraf-4-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/4/ledd/1/punkt/2/ledd/1/" id="kapittel-2-paragraf-4-ledd-1-punkt-2-ledd-1">Televerket gis rett til, mot vederlag, å overføre svitsjede tjenester i nettene og eventuelt fast leide samband ut fra oppgitt, planlagt behov. Vilkåret i første punktum vil ikke bli stilt overfor nett som har konsesjon etter overgangsbestemmelsene i § 16, 1. og 2. ledd.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/4/ledd/1/punkt/3/" id="kapittel-2-paragraf-4-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/4/ledd/1/punkt/3/ledd/1/" id="kapittel-2-paragraf-4-ledd-1-punkt-3-ledd-1">Formidling av tjenester som nevnt under § 2 a) og b), kan også skje mot vederlag dersom det foreligger konsesjon for slik formidling.</article><article class="legalP" data-absoluteaddress="/kapittel/2/paragraf/4/ledd/1/punkt/3/ledd/2/" id="kapittel-2-paragraf-4-ledd-1-punkt-3-ledd-2">Søknad om konsesjon for formidling av tjenester under § 2 a) avgjøres av Kulturdepartementet. Søknad om konsesjon for overføring av tjenester under § 2 b) avgjøres av Samferdselsdepartementet.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/4/ledd/1/punkt/4/" id="kapittel-2-paragraf-4-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/4/ledd/1/punkt/4/ledd/1/" id="kapittel-2-paragraf-4-ledd-1-punkt-4-ledd-1">Konsesjonæren har rett og plikt til å forestå teknisk drift av kabelnettet i konsesjonsperioden.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/2/paragraf/4/ledd/1/punkt/5/" id="kapittel-2-paragraf-4-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/2/paragraf/4/ledd/1/punkt/5/ledd/1/" id="kapittel-2-paragraf-4-ledd-1-punkt-5-ledd-1">Konsesjonen kan tilbakekalles hvis ikke utbyggingen er begynt innen den tid konsesjonsmyndighetene fastsetter, eller hvis konsesjonæren for øvrig misligholder sine forpliktelser i forbindelse med anlegget eller driften av dette. Tilbakekalling av konsesjon bør ikke skje når forsinkelsen skyldes forhold som konsesjonæren selv ikke kan påvirke (force majeur).</article></article></li><li data-li-identifier="6." data-name="6."><article class="listArticle" data-absoluteaddress="/kapittel/2/paragraf/4/ledd/1/punkt/6/" id="kapittel-2-paragraf-4-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/2/paragraf/4/ledd/1/punkt/6/ledd/1/" id="kapittel-2-paragraf-4-ledd-1-punkt-6-ledd-1">Fastsettelse av konsesjonstid, eller forlengelse av konsesjon etter § 12, 2. ledd, eller fornyelse av konsesjon, skal skje innenfor de rammer som er fastsatt i § 12,1. ledd.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/2/paragraf/4/ledd/1/punkt/7/" id="kapittel-2-paragraf-4-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/2/paragraf/4/ledd/1/punkt/7/ledd/1/" id="kapittel-2-paragraf-4-ledd-1-punkt-7-ledd-1">Kabelnettkontrollen kan i samråd med berørte kommuner gi pålegg om justeringer av konsesjonsområdet i konsesjonsperioden eller ved konsesjonsfornyelse, når særlige grunner taler for dette.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/2/paragraf/4/ledd/1/punkt/8/" id="kapittel-2-paragraf-4-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/2/paragraf/4/ledd/1/punkt/8/ledd/1/" id="kapittel-2-paragraf-4-ledd-1-punkt-8-ledd-1">Konsesjonæren plikter å sørge for at det utarbeides og holdes oppdatert et kartverk for anlegget.</article><article class="legalP" data-absoluteaddress="/kapittel/2/paragraf/4/ledd/1/punkt/8/ledd/2/" id="kapittel-2-paragraf-4-ledd-1-punkt-8-ledd-2">Konsesjonsmyndighetene kan ellers etter en individuell vurdering fastsette andre vilkår som finnes påkrevd av almenne hensyn og som har sammenheng med lovens formål.</article></article></li></ul></article></article><article class="legalArticle" data-lovdata-URL="LTI/forskrift/1984-06-01-1168/§10" data-name="§10" data-partID="§10" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">(kontroll)</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Konsesjonsmyndighetene skal ha adgang til kabelnettet med installasjoner, og kan foreta de målinger og prøver som er nødvendige for å utøve en effektiv kontroll av anlegget og driften.</article></article><article class="legalArticle" data-lovdata-URL="LTI/forskrift/1984-06-01-1168/§11" data-name="§11" data-partID="§11" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">(driftstillatelse)</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Kabelnett som har fått konsesjon må før konsesjonsmyndighetene utsteder driftstillatelse for kabelnettet eller deler av dette, underkastes en ferdigstillingskontroll innen en nærmere angitt frist.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1984-06-01-1168/KAPITTEL_3" data-partID="k3"><h2 data-text-align="center">III</h2><article class="legalArticle" data-lovdata-URL="LTI/forskrift/1984-06-01-1168/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">(konsesjonstid og forlengelse av konsesjon)</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Konsesjon gis normalt innenfor en ramme av 8 til 16 år. Ved fastsettelse av konsesjonstidens lengde, skal det tas hensyn til anleggets tekniske standard. Søknad om forlengelse av konsesjon sendes Kabelnettkontrollen ett år før utløpet av konsesjonstiden.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Konsesjonær som i konsesjonsperioden konverterer til nyere teknikk, vil etter søknad få forlenget konsesjonstiden innenfor rammen som er fastsatt i 1. ledd.</article></article><article class="legalArticle" data-lovdata-URL="LTI/forskrift/1984-06-01-1168/§13" data-name="§13" data-partID="§13" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">(overdragelse av kabelnett)</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Overdragelse av kabelnett, eller deler av dette, som har fått konsesjon etter disse forskrifter, er betinget av konsesjonsmyndighetenes godkjennelse.</article></article><article class="legalArticle" data-lovdata-URL="LTI/forskrift/1984-06-01-1168/§14" data-name="§14" data-partID="§14" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">(dispensasjonsadgang)</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Samferdselsdepartementet kan gi utfyllende bestemmelser til disse forskrifter, og kan i særlige tilfeller gi dispensasjon fra forskriftene.</article></article><article class="legalArticle" data-lovdata-URL="LTI/forskrift/1984-06-01-1168/§15" data-name="§15" data-partID="§15" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">(straffebestemmelser)</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Overtredelse av disse forskrifter kan straffes med hjemmel i telegraflovens § 6, jf. kringkastingslovens § 29.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1984-06-01-1168/KAPITTEL_4" data-partID="k4"><h2 data-text-align="center">IV</h2><article class="legalArticle" data-lovdata-URL="LTI/forskrift/1984-06-01-1168/§16" data-name="§16" data-partID="§16" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">(overgangsbestemmelser)</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">For kabelnett som er etablert eller som er under utbygging når disse forskrifter trer i kraft, og som omfattes av § 3, skal det søkes konsesjon for det etablerte anlegg innen 2 år fra forskriftenes ikrafttredelse. Søknad sendes Kabelnettkontrollen.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Konsesjon gis etter en individuell prøving, og det skal tas særlig hensyn til slike anleggs behov for overgangsordninger.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Konsesjon etter overgangsbestemmelsene gjelder kun for anlegg som er etablert når forskriftene trer i kraft. Eventuell utvidelse (videreutbygging) av slike etablerte anlegg, reguleres av disse forskrifters øvrige bestemmelser, jf. særlig §§ 3 og 8.</article></article><article class="legalArticle" data-lovdata-URL="LTI/forskrift/1984-06-01-1168/§17" data-name="§17" data-partID="§17" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">(Ikrafttredelse og virketid)</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Disse forskrifter trer i kraft 1. august 1984 og gjelder frem til de blir avløst av permanente forskrifter, dog ikke ut over 31. desember 1985.</article></article></section></main></body></html>