<!DOCTYPE html><html lang="no"><head><title>Forskrift om merking m.v. av tamrein.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1984-06-12-1286</dd><dt class="dokid">DokumentID</dt><dd class="dokid">LTI/forskrift/1984-06-12-1286</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 13</dd><dt class="dateInForce">I kraft fra</dt><dd class="dateInForce">1984-06-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-49/§18</li><li>forskrift/1979-06-22-3372</li></ul></dd><dt class="dateOfPublication">Kunngjort</dt><dd class="dateOfPublication">1984-07-19</dd><dt class="title">Tittel</dt><dd class="title">Forskrift om merking m.v. av tamrein.</dd><dt class="refid">RefID</dt><dd class="refid">forskrift/1984-06-12-1286</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om merking m.v. av tamrein.<ul class="tocSubUl"><li>I<ul class="tocSubUl"><li>§ 1. Formål</li><li>§ 2. Retten til å ha merke</li><li>§ 3. Former for merking</li><li>§ 4. Registrering av merke. Merkenemnd</li><li>§ 5. Kunngjøring. Klage</li><li>§ 6. Registrering av tilleggssnitt</li><li>§ 7. Registreringsavgift</li><li>§ 8. Sletting og endring av reinmerke</li><li>§ 9. Gjennomføring av merking. Frister</li><li>§ 10. Umerket fremmed kalv. Feilmerking</li><li>§ 11. Overgang av merke ved dødsfall</li><li>§ 12. Salg av umerket rein</li><li>§ 13. Dispensasjon</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1984-06-12-1286" id="dokument"><h1>Forskrift om merking m.v. av tamrein.</h1><article class="legalP" data-absoluteaddress="/ledd/1/" id="ledd-1">Landbruksdepartementet har 12. juni 1984 med hjemmel i lov om reindrift av 9. juni 1978, § 18, jf. kgl.res. av 22. juni 1979, fastsatt følgende utfyllende forskrifter til lovens kapittel IV.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1984-06-12-1286/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1984-06-12-1286/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Som ledd i en velordnet reindrift skal all tamrein være merket med eierens registrerte merke. Merkingen skal gjøres slik at eiendomsforholdet til reinen kan konstateres og kontrolleres.</article></article><article class="legalArticle" data-lovdata-URL="LTI/forskrift/1984-06-12-1286/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Retten til å ha merke</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I reinbeitedistrikt kan bare person som har rett til å utøve reindrift i medhold av lovens § 3 få registrert merke. Enhver driftsenhet skal ha eget reinmerke. Ektefeller som driver reindrift i fellesskap kan kreve å få registrert ett reinmerke (hovedmerke) hver. Slektning, som med hjemmel i lovens § 4, 2. ledd har rein i en driftsenhet, kan kreve å få registrert eget merke.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">En reineier kan ikke ha mer enn ett reinmerke, med unntak av de overgangssituasjoner som er hjemlet i disse forskrifter. Flere personer som utøver reindrift i fellesskap i reinbeitedistrikt kan bruke ett felles merke på dyrene, dersom områdestyret samtykker i at deres rein skal regnes som en driftsenhet.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Andelslag, aksjeselskap eller lignende sammenslutning har bare krav på å få registrert ett reinmerke.</article></article><article class="legalArticle" data-lovdata-URL="LTI/forskrift/1984-06-12-1286/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Former for merking</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">All tamrein skal øremerkes (ved snitt i øret) med eierens registrerte reinmerke (hovedmerke).</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">I tillegg til hovedmerket kan det registreres:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/2/punkt/1/" id="kapittel-1-paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/2/punkt/1/ledd/1/" id="kapittel-1-paragraf-3-ledd-2-punkt-1-ledd-1">Tilleggssnitt i øret (midlertidig, jf. § 6) – ved overtagelse av eiendomsretten til rein som er merket med den tidligere eiers merke.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/2/punkt/2/" id="kapittel-1-paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/2/punkt/2/ledd/1/" id="kapittel-1-paragraf-3-ledd-2-punkt-2-ledd-1">Øreklips – av materiale og utforming som på forhånd er godkjent av Reindriftsstyret.</article></article></li></ul></article></article><article class="legalArticle" data-lovdata-URL="LTI/forskrift/1984-06-12-1286/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Registrering av merke. Merkenemnd</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">I hvert reinbeiteområde velges av distriktsformennene en merkenemnd, bestående av minst 3 og høyst 5 medlemmer med vararepresentanter. Reindriftsagronomen er nemndas sekretær.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">I reinbeiteområde hvor det er valgt tillitsmannsutvalg for fellesbeitedistrikt kan dette fungere som merkenemnd.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">For behandling av merker hjemmehørende utenfor de lovdefinerte samiske reinbeiteområder skal reindriftsagronomen i SørTrøndelag og Hedmark utføre de oppgaver som ellers er tillagt merkenemnda. Registrering av slike merker skal koordineres med registreringene i merkenemnda i Sør-Trøndelag og Hedmark.</article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">Alle reinmerker (hovedmerker og tilleggssnitt) skal registreres før de tas i bruk. Søknad om registrering sendes reindriftskontoret innen 1. januar og 1. juni. Reindriftsagronomen forelegger søknadene samlet for merkenemnda med innstilling. Den endelige registrering og utstedelse av registreringsbevis foretas av reindriftsagronomen etter utløpet av klagefristen, og etter eventuell klagebehandling, jf.§ 5.</article><article class="legalP" data-absoluteaddress="/kapittel/1/paragraf/4/ledd/5/" id="kapittel-1-paragraf-4-ledd-5">Ved udelt overgang av driftsenhet (jf. reindriftsloven § 4, 1. ledd) foretar reindriftsagronomen overføring av merket til den nye eier, jf. § 11,2. ledd.</article><article class="legalP" data-absoluteaddress="/kapittel/1/paragraf/4/ledd/6/" id="kapittel-1-paragraf-4-ledd-6">Merkenemnda bør, under ivaretaking av hensynet til en velordnet reindrift, søke å bevare tradisjonell bruk og utforming av reinmerker, bla. bør tradisjonelle familiemerker søkes bevart. Med Reindriftsstyrets godkjenning kan merkenemnda vedta utfyllende retningslinjer for utforming av merker m.v.</article></article><article class="legalArticle" data-lovdata-URL="LTI/forskrift/1984-06-12-1286/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Kunngjøring. Klage</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Merkenemndas avgjørelse av søknader om registrering av reinmerke kunngjøres:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/5/ledd/1/punkt/1/" id="kapittel-1-paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/5/ledd/1/punkt/1/ledd/1/" id="kapittel-1-paragraf-5-ledd-1-punkt-1-ledd-1">for reineiere i vedkommende og tilstøtende områder gjennom tillitsmannsutvalgene.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/5/ledd/1/punkt/2/" id="kapittel-1-paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/5/ledd/1/punkt/2/ledd/1/" id="kapittel-1-paragraf-5-ledd-1-punkt-2-ledd-1">for vedkommende myndighet i Sverige og Finland, overensstemmende med Reinbeitekonvensjonen med vedkommende land.</article></article></li></ul></article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Fristen for klage til Reindriftsstyret med nemndas avgjørelse er 2 mnd. fra kunngjøringen. Klage sendes via reindriftsagronomen. Avslag på søknad meddeles kun søkeren.</article></article><article class="legalArticle" data-lovdata-URL="LTI/forskrift/1984-06-12-1286/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Registrering av tilleggssnitt</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Søknad om registrering av tilleggssnitt avgjøres av merkenemnda. Registrert tilleggssnitt gjelder i 5 år. Etter søknad kan merkenemnda forlenge fristen for avvikling av registrert tilleggssnitt.</article></article><article class="legalArticle" data-lovdata-URL="LTI/forskrift/1984-06-12-1286/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Registreringsavgift</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Registreringsavgiften er for hovedmerke kr 500, – og for tilleggssnitt kr 100,-. Før reindriftsagronomen foretar registreringen skal avgiften være betalt. Registreringsavgiften benyttes til dekning av merkenemndas virksomhet. Reindriftsstyret kan vedta justeringer av avgiftssatsene på grunnlag av endringer i pengeverdien når dette finnes nødvendig.</article></article><article class="legalArticle" data-lovdata-URL="LTI/forskrift/1984-06-12-1286/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Sletting og endring av reinmerke</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Dersom et registrert hovedmerke eller tilleggssnitt har en slik form at forveksling eller misbruk kan finne sted, skal reindriftsagronomen forelegge spørsmål om sletting eller endring av merket for merkenemnda.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Et registrert reinmerke som ikke er i bruk kan slettes, etter at uttalelse er innhentet fra eieren og fra vedkommende tillitsmannsutvalg.</article><article class="legalP" data-absoluteaddress="/kapittel/1/paragraf/8/ledd/3/" id="kapittel-1-paragraf-8-ledd-3">Dersom et registrert merke ikke har vært i bruk de siste 3 år, skal det slettes. Videre skal registrert merke slettes når merkeinnehaveren avgår ved døden uten å etterlate seg rein som sammen med merket overtas av ektefelle eller arving.</article></article><article class="legalArticle" data-lovdata-URL="LTI/forskrift/1984-06-12-1286/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Gjennomføring av merking. Frister</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Reinen skal merkes med eierens registrerte merke innen 31. oktober det år dyret er født.</article><article class="legalP" data-absoluteaddress="/kapittel/1/paragraf/9/ledd/2/" id="kapittel-1-paragraf-9-ledd-2">For rein hjemmehørende i reinbeiteområde (jf. reindriftsloven § 2) kan Områdestyret i særlige tilfelle samtykke i at denne frist forlenges, når det antas påkrevet av hensyn til en forsvarlig reindrift. Fristen kan ikke i noe tilfelle forlenges utover 31. mai året etter at dyret er født. Vedtak om forlenget frist kan gjøres etter søknad eller ved Områdestyrets eget tiltak, og kan også fattes etter 31. oktober om det finnes påkrevet. Vedtak i slike saker kan påklages til Reindriftsstyret i medhold av forvaltningslovens regler.</article><article class="legalP" data-absoluteaddress="/kapittel/1/paragraf/9/ledd/3/" id="kapittel-1-paragraf-9-ledd-3">For annen tamrein kan Reindriftsstyret fatte vedtak om forlenget frist etter ovenstående bestemmelser, med Landbruksdepartementet som klageinstans.</article><article class="legalP" data-absoluteaddress="/kapittel/1/paragraf/9/ledd/4/" id="kapittel-1-paragraf-9-ledd-4">Merking skal under enhver omstendighet skje i kontrollerte former og under forsvarlige vær- og temperaturforhold, slik at dyret ikke utsettes for unødige lidelser. Det er ikke tillatt å beskjære mer enn 1/3 av øret.</article></article><article class="legalArticle" data-lovdata-URL="LTI/forskrift/1984-06-12-1286/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Umerket fremmed kalv. Feilmerking</span></h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Umerket reinkalv, som er kommet inn i flokk som tilhører andre enn kalvens eier, og som følger merket simle, skal snarest mulig merkes med kalveeierens registrerte merke, men hvis dette ikke kjennes, med simlas merke.</article><article class="legalP" data-absoluteaddress="/kapittel/1/paragraf/10/ledd/2/" id="kapittel-1-paragraf-10-ledd-2">Umerket kalv, som ikke følger simle, skal merkes midlertidig med hårmerke eller øreklips. Begynner slik kalv innen utgangen av mai å følge merket simle, skal den merkes som bestemt i <i>1.</i> ledd. Dersom det skjer feilmerking skal feilen rettes opp ved bytte av kalv, eller ved at rette eier får erstatning av den som har merket kalven i sitt merke, etter den til enhver tid gjeldende livdyrpris. For merking av fremmed reinkalv tilkommer merkeren en godtgjørelse som bestemmes av Reindriftsstyret, og som skal betales av eieren før utlevering.</article></article><article class="legalArticle" data-lovdata-URL="LTI/forskrift/1984-06-12-1286/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Overgang av merke ved dødsfall</span></h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Ved reineierens død kan vedkommendes reinmerke brukes av boet så lenge dette står uskiftet.</article><article class="legalP" data-absoluteaddress="/kapittel/1/paragraf/11/ledd/2/" id="kapittel-1-paragraf-11-ledd-2">Ektefelle eller arving, som på skiftet overtar avdødes driftsenhet udelt, må ved avslutningen av skiftebehandlingen meddele reindriftsagronomen om avdødes merke ønskes overtatt. Vedkommendes eventuelle tidligere merke må i så fall slettes på vanlig måte.</article></article><article class="legalArticle" data-lovdata-URL="LTI/forskrift/1984-06-12-1286/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Salg av umerket rein</span></h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Rein født i tidligere år, som etter 31. mai finnes uten lovlig merke, skal slaktes og selges under tillitsmannsutvalgets ansvar. Utbyttet av slikt salg skal innenfor reinbeiteområde føres til inntekt for områdets reindriftsfond, og kan med Områdestyrets samtykke overføres til vedkommende distriktsfond eller til distriktskassen. Utenfor reinbeiteområde skal utbyttet av slikt salg tilfalle statskassen.</article></article><article class="legalArticle" data-lovdata-URL="LTI/forskrift/1984-06-12-1286/§13" data-name="§13" data-partID="§13" data-absoluteaddress="/kapittel/1/paragraf/13/" id="kapittel-1-paragraf-13"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/1/paragraf/13/ledd/1/" id="kapittel-1-paragraf-13-ledd-1">I særlige tilfelle kan Reindriftsstyret, og om det finnes påkrevet. Reindriftssjefen dispensere fra disse forskrifter.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1984-06-12-1286/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Disse forskrifter trer i kraft straks.</article></section></main></body></html>