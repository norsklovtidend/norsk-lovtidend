<!DOCTYPE html><html lang="no"><head><title>Forskrift og takster for godtgjørelse av utgifter til behandling for språk- og taledefekter ved talelærer (logoped/audiopedagog).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:54</dd><dt class="legacyID">Datokode</dt><dd class="legacyID">FOR-1984-12-19-2148</dd><dt class="dokid">DokumentID</dt><dd class="dokid">LTI/forskrift/1984-12-19-2148</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 28</dd><dt class="dateInForce">I kraft fra</dt><dd class="dateInForce">1985-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§2-5</li></ul></dd><dt class="dateOfPublication">Kunngjort</dt><dd class="dateOfPublication">1985-01-24</dd><dt class="title">Tittel</dt><dd class="title">Forskrift og takster for godtgjørelse av utgifter til behandling for språk- og taledefekter ved talelærer (logoped/audiopedagog).</dd><dt class="refid">RefID</dt><dd class="refid">forskrift/1984-12-19-2148</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift og takster for godtgjørelse av utgifter til behandling for språk- og taledefekter ved talelærer (logoped/audiopedagog).<ul class="tocSubUl"><li>Kapittel I. Forskrifter for godtgjørelse av utgifter til behandling for språk- og taledefekter ved talelærer (logoped/audiopedagog).<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li><li>Kapittel II. Takster.<ul class="tocSubUl"><li>A. Behandling.</li><li>B. Behandling i pasientens hjem.</li></ul></li><li>Kapittel III.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-12-19-2148" id="dokument"><h1>Forskrift og takster for godtgjørelse av utgifter til behandling for språk- og taledefekter ved talelærer (logoped/audiopedagog).</h1><article class="legalP" data-absoluteaddress="/ledd/1/" id="ledd-1">Fastsatt av Sosialdepartementet 19. desember 1984 i medhold av lov av 17. juni 1966 nr. 12 om folketrygd § 2-5 nr. 2 bokstav c.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1984-12-19-2148/KAPITTEL_1" data-partID="k1"><h2>Kapittel I.<br />Forskrifter for godtgjørelse av utgifter til behandling for språk- og taledefekter ved talelærer (logoped/audiopedagog).</h2><article class="legalArticle" data-lovdata-URL="LTI/forskrift/1984-12-19-2148/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Utgifter til logopedisk og audiopedagogisk undersøkelse og behandling av tale-, stemme- og/eller språkvansker godtgjøres dersom behandlingen/undersøkelsen er rekvirert av lege som ledd i behandling eller etterbehandling av sykdom, skade eller funksjonshemming.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Behandlingen må være av vesentlig betydning for den trygdedes sykdom eller funksjonsevne.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">På rekvisisjonen må legen oppgi diagnose.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Før behandling settes i verk må det foreligge uttalelse fra spesialist i vedkommende sykdom eller fra spesialavdeling i sykehus, med mindre forholdene gjør det særlig vanskelig å skaffe slik uttalelse.</article></article><article class="legalArticle" data-lovdata-URL="LTI/forskrift/1984-12-19-2148/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Godtgjørelse ytes som regel bare for behandling som skjer individuelt.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">For gruppebehandling ytes godtgjørelse når det med rekvisisjonen fra lege følger tilråding fra logoped/audiopedagog om slik behandling. Antall pasienter i hver gruppe bør ikke overstige fem.</article></article><article class="legalArticle" data-lovdata-URL="LTI/forskrift/1984-12-19-2148/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Trygdekontoret kan sette som vilkår for godtgjørelse at kontorets tilsagn er innhentet før behandling settes i verk. Selv om forhåndstilsagn ikke er innhentet, kan trygdekontoret likevel yte godtgjørelse dersom det er på det rene at trygdekontoret ville ha gitt tilsagn om spørsmålet hadde blitt forelagt på forhånd.</article></article><article class="legalArticle" data-lovdata-URL="LTI/forskrift/1984-12-19-2148/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Tilsagn om godtgjørelse kan gis for inntil 25 behandlinger på 30 eller 55 minutter.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Tilsagn om godtgjørelse for ytterligere behandling kan bare gis etter ny begrunnet søknad fra lege og logoped/audiopedagog.</article></article><article class="legalArticle" data-lovdata-URL="LTI/forskrift/1984-12-19-2148/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Utgifter til undersøkelse og behandling ved logoped/audiopedagog godtgjøres av trygden etter takster som er fastsatt i kapittel II.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Trygden yter full godtgjørelse for utgifter til behandling av hørselshemmede.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Full godtgjørelse kan for øvrig ytes ved langvarig behandling, når dette er begrunnet av behandlende lege og logoped/audiopedagog under hensyntagen til lidelsens omfang.</article></article><article class="legalArticle" data-lovdata-URL="LTI/forskrift/1984-12-19-2148/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Kan den trygdede på grunn av sin helsetilstand ikke møte fram hos logoped/audiopedagog, har pedagogen som foretar undervisningen rett til skyssgodtgjørelse etter forskrifter fastsatt i medhold av lov om folketrygd § 2-6 nr. 3.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Reisetillegg ytes i samsvar med reglene og takstene i kapittel II, avsnitt B.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">For byer og strøk med bymessig bebyggelse hvor logopedene/ audiopedagogene vesentlig har sin praksis innenfor bygrensen og tettbebyggelsen og har liten adgang til å regne skyssgodtgjøring og reisetillegg, kan det fastsettes fast skysstillegg hvis befordringsmiddel er brukt.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Dersom vilkårene for å fastsette fast skysstillegg foreligger, avtaler logopedene/audiopedagogene og trygdekontoret i distriktet størrelsen av og de nærmere vilkår for skysstillegget. Avtalen krever godkjennelse av Rikstrygdeverket. Skysstillegget godtgjøres i sin helhet av trygden.</article></article><article class="legalArticle" data-lovdata-URL="LTI/forskrift/1984-12-19-2148/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Godtgjørelse etter disse forskrifter gis bare for utgifter til undersøkelse og behandling som utføres av logoped eller audiopedagog som har gjennomført offentlig norsk eksamen eller som av Rikstrygdeverket er gitt tillatelse til å utføre slik undersøkelse og behandling for trygdens regning.</article></article><article class="legalArticle" data-lovdata-URL="LTI/forskrift/1984-12-19-2148/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Ved krav om godtgjørelse av utgifter til logopedisk/audiopedagogisk undersøkelse og behandling skal den trygdede legge fram spesifisert og kvittert regning fra logopeden/audiopedagogen senest en måned etter behandlingens slutt. Regningen må foruten diagnose og datum for de utførte behandlinger inneholde alle opplysninger som er nødvendig for å avgjøre stønadskravet.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Logopeden/audiopedagogen plikter å utstede regning som nevnt i første ledd på blankett fastsatt av Rikstrygdeverket.</article></article><article class="legalArticle" data-lovdata-URL="LTI/forskrift/1984-12-19-2148/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Med Rikstrygdeverkets samtykke kan trygdekontorene inngå avtale med logoped/audiopedagog om direkte oppgjør for godtgjørelse av utgifter til behandling for språk-/talevansker. Godtgjørelsen utbetales i så fall direkte til logopeden/audiopedagogen. Logopeden/ audiopedagogen har da ikke rett til å kreve trygdede for den del av honoraret som trygden godtgjør.</article></article><article class="legalArticle" data-lovdata-URL="LTI/forskrift/1984-12-19-2148/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Trygdens plikt til å yte godtgjørelse bortfaller i den utstrekning det offentlige bekoster behandlingen etter andre lover.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1984-12-19-2148/KAPITTEL_2" data-partID="k2"><h2>Kapittel II.<br />Takster.</h2><section class="section" data-name="kapA" data-section-type="default" data-absoluteaddress="/kapittel/2/kapittel/1/" id="kapittel-2-kapittel-1" data-lovdata-URL="LTI/forskrift/1984-12-19-2148/KAPITTEL_2-1" data-partID="k2-1"><h3>A. Behandling.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/kapittel/1/punkt/1/" id="kapittel-2-kapittel-1-punkt-1"><span class="data-originalId">1.</span><article class="legalP" data-absoluteaddress="/kapittel/2/kapittel/1/punkt/1/ledd/1/" id="kapittel-2-kapittel-1-punkt-1-ledd-1">Undersøkelse <span class="data-pronounced-line">kr 60,-</span></article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/kapittel/1/punkt/2/" id="kapittel-2-kapittel-1-punkt-2"><span class="data-originalId">2.</span><article class="legalP" data-absoluteaddress="/kapittel/2/kapittel/1/punkt/2/ledd/1/" id="kapittel-2-kapittel-1-punkt-2-ledd-1">Behandling som varer i 30 minutter <span class="data-pronounced-line">kr 30,-</span></article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/kapittel/1/punkt/3/" id="kapittel-2-kapittel-1-punkt-3"><span class="data-originalId">3.</span><article class="legalP" data-absoluteaddress="/kapittel/2/kapittel/1/punkt/3/ledd/1/" id="kapittel-2-kapittel-1-punkt-3-ledd-1">Behandling som varer i 55 minutter <span class="data-pronounced-line">kr 52,-</span></article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/kapittel/1/punkt/4/" id="kapittel-2-kapittel-1-punkt-4"><span class="data-originalId">4.</span><article class="legalP" data-absoluteaddress="/kapittel/2/kapittel/1/punkt/4/ledd/1/" id="kapittel-2-kapittel-1-punkt-4-ledd-1">Behandling i gruppe inntil 5 personer (55 minutter) <span class="data-pronounced-line">kr 52,-</span></article></article></li></ul><article class="legalP" data-absoluteaddress="/kapittel/2/kapittel/1/ledd/1/" id="kapittel-2-kapittel-1-ledd-1"><i>Merknad.</i></article><article class="legalP" data-absoluteaddress="/kapittel/2/kapittel/1/ledd/2/" id="kapittel-2-kapittel-1-ledd-2">Trygden yter godtgjørelse for logopedisk behandling som varer i 30 eller 55 minutter pr. behandling.</article><article class="legalP" data-absoluteaddress="/kapittel/2/kapittel/1/ledd/3/" id="kapittel-2-kapittel-1-ledd-3">Trygdekontoret kan dog i særlige tilfelle hvor behandlingsmessige eller andre tungtveiende grunner tilsier det, gi forhåndstilsagn om godtgjørelse for behandling i dobbel tid.</article></section><section class="section" data-name="kapB" data-section-type="default" data-absoluteaddress="/kapittel/2/kapittel/2/" id="kapittel-2-kapittel-2" data-lovdata-URL="LTI/forskrift/1984-12-19-2148/KAPITTEL_2-2" data-partID="k2-2"><h3>B. Behandling i pasientens hjem.</h3><article class="legalP" data-absoluteaddress="/kapittel/2/kapittel/2/ledd/1/" id="kapittel-2-kapittel-2-ledd-1">For behandling i pasientens hjem kan regnes et tillegg til behandlingstakstene på kr. 10,00.</article><article class="legalP" data-absoluteaddress="/kapittel/2/kapittel/2/ledd/2/" id="kapittel-2-kapittel-2-ledd-2">I tillegg til dette kan regnes reisetillegg etter følgende satser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/kapittel/2/ledd/2/punkt/1/" id="kapittel-2-kapittel-2-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/2/kapittel/2/ledd/2/punkt/1/ledd/1/" id="kapittel-2-kapittel-2-ledd-2-punkt-1-ledd-1">Reise med bil, motorsykkel, tog <span class="data-pronounced-line">kr 0,85 pr. reist km</span></article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/kapittel/2/ledd/2/punkt/2/" id="kapittel-2-kapittel-2-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/2/kapittel/2/ledd/2/punkt/2/ledd/1/" id="kapittel-2-kapittel-2-ledd-2-punkt-2-ledd-1">Reise med båt, sykkel, terrenggående motorkjøretøy som traktor, snowmobil, weasel o.l <span class="data-pronounced-line">kr 2,40 pr. reist km</span></article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/kapittel/2/ledd/2/punkt/3/" id="kapittel-2-kapittel-2-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/2/kapittel/2/ledd/2/punkt/3/ledd/1/" id="kapittel-2-kapittel-2-ledd-2-punkt-3-ledd-1">Reise med hest, rein <span class="data-pronounced-line">kr 3,50 pr. reist km</span></article></article></li><li data-li-identifier="4" data-name="4"><article class="listArticle" data-absoluteaddress="/kapittel/2/kapittel/2/ledd/2/punkt/4/" id="kapittel-2-kapittel-2-ledd-2-punkt-4"><span class="data-originalId">4</span><article class="legalP" data-absoluteaddress="/kapittel/2/kapittel/2/ledd/2/punkt/4/ledd/1/" id="kapittel-2-kapittel-2-ledd-2-punkt-4-ledd-1">Reise til fots <span class="data-pronounced-line">kr 14,00 pr. reist km</span></article></article></li></ul></article><article class="legalP" data-absoluteaddress="/kapittel/2/kapittel/2/ledd/3/" id="kapittel-2-kapittel-2-ledd-3">I byer og bymessig bebygde strøk hvor det er innført fast skysstillegg, bortfaller reisetillegget, men ikke tillegget til behandlingstakstene på kr 10,00.</article><article class="legalP" data-absoluteaddress="/kapittel/2/kapittel/2/ledd/4/" id="kapittel-2-kapittel-2-ledd-4"><i>Merknad.</i></article><article class="legalP" data-absoluteaddress="/kapittel/2/kapittel/2/ledd/5/" id="kapittel-2-kapittel-2-ledd-5">Beregningsgrunnlaget for reisetillegget er antall tilbakelagte km. Det regnes bare for reise på billigste måte.</article><article class="legalP" data-absoluteaddress="/kapittel/2/kapittel/2/ledd/6/" id="kapittel-2-kapittel-2-ledd-6">Ved beregning av veglengden avrundes samlet antall km ved fram- og tilbakereisen til nærmeste hele antall km.</article><article class="legalP" data-absoluteaddress="/kapittel/2/kapittel/2/ledd/7/" id="kapittel-2-kapittel-2-ledd-7">Veglengden regnes fra logopedens/audiopedagogens kontor (bolig), men skjer utreisen fra et midlertidig oppholdssted, regnes fra dette hvis reisen derfra til pasienten er kortere.</article><article class="legalP" data-absoluteaddress="/kapittel/2/kapittel/2/ledd/8/" id="kapittel-2-kapittel-2-ledd-8">Ved hjemmebehandling under fast kontordagsreise regnes reisetillegg bare for det antall km som logopeden/audiopedagogen reiser ekstra i anledning av hjemmebehandlingen.</article></section></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1984-12-19-2148/KAPITTEL_3" data-partID="k3"><h2>Kapittel III.</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Disse forskrifter og takster trer i kraft 1. januar 1985. Fra samme tid oppheves forskrifter og takster for godtgjøring av utgifter til behandling for språk- og taledefekter ved talelærer (logoped/audiopedagog), fastsatt 25. august 1978 i medhold av daværende § 2-5 nr. 1 bokstav d i lov om folketrygd.</article></section></main></body></html>