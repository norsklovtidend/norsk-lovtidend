<!DOCTYPE html><html lang="no"><head><title>Forskrift om adgangen til å drive trålfiske etter reker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1984-06-29-1318</dd><dt class="dokid">DokumentID</dt><dd class="dokid">LTI/forskrift/1984-06-29-1318</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 14</dd><dt class="dateInForce">I kraft fra</dt><dd class="dateInForce">1984-06-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1972-06-16-57/§3</li><li>lov/1972-06-16-57/§6</li><li>lov/1972-06-16-57/§8</li></ul></dd><dt class="dateOfPublication">Kunngjort</dt><dd class="dateOfPublication">1984-07-24</dd><dt class="title">Tittel</dt><dd class="title">Forskrift om adgangen til å drive trålfiske etter reker.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 29. juni 1984 med hjemmel i lov av 16. juni 1972 nr. 57 om regulering av deltagelsen i fisket § 3, § 6 og § 8. Fremmet av Fiskeridepartementet.</dd><dt class="refid">RefID</dt><dd class="refid">forskrift/1984-06-29-1318</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om adgangen til å drive trålfiske etter reker.<ul class="tocSubUl"><li>§ 1. Formål.</li><li>§ 2. Definisjoner.</li><li>§ 3. Tillatelse til drift og ombygging.</li><li>§ 4. Konsesjon knyttet til reder og fartøy.</li><li>§ 5. Ombygging av fartøy under konsesjonsgrensen.</li><li>§ 6. Tildeling av nye reketråltillatelser.</li><li>§ 7. Overdragelse av fartøy.</li><li>§ 8. Lastekapasitet</li><li>§ 9. Begrensning i lastekapasitet.</li><li>§ 10. Utskiftning og ombygging av reketråler.</li><li>§ 11. Sammenslåing av lastekapasitet.</li><li>§ 12. Overføring av reketråltillatelse til annet fartøy med annen konsesjon.</li><li>§ 13. Kapasitetsøkning ved utskiftning og ombygging av fartøyer og ved sammenslåing av konsesjoner.</li><li>§ 14. Leie av fartøy.</li><li>§ 15. Inndragning.</li><li>§ 16. Straff.</li><li>§ 17. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-06-29-1318" id="dokument"><h1>Forskrift om adgangen til å drive trålfiske etter reker.</h1><article class="legalArticle" data-lovdata-URL="LTI/forskrift/1984-06-29-1318/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med disse forskriftene er å tilpasse rekeflåtens fangstkapasitet til et forventet langtidsutbytte av reker, og å skape grunnlag for lønnsomme driftsenheter. For å bidra til å opprettholde et ønskelig bosettingsmønster, skal det legges vekt på å fremme en rimelig distriktsmessig fordeling av flåten, samtidig som det tas hensyn til råstoffbehovet ved anleggene i land.</article></article><article class="legalArticle" data-lovdata-URL="LTI/forskrift/1984-06-29-1318/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med reketråltillatelse menes tillatelse til å fiske, herunder koke og fryse reker.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med lastekapasitet menes tillatt utnyttet lasteromskapasitet under fiske etter reker.</article></article><article class="legalArticle" data-lovdata-URL="LTI/forskrift/1984-06-29-1318/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatelse til drift og ombygging.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Uten tillatelse av Fiskeridirektøren må ingen drive trålfiske etter reker i området nord for 62° n.br. med fartøy på 65 fot (19,8 m) lengste lengde og mer eller med fartøy på 50 BRT eller større, etter målregler fastsatt i Sjøfartsdirektoratets forskrifter av 19. juni 1964.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fiskeridirektøren fastsetter hvilke tilsvarende størrelsesgrenser som skal gjelde etter de nye målregler fastsatt ved Sjøfartsdirektoratets forskrifter av 14. juni 1982 nr. 1044.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ombyggingen av fartøy som nyttes til reketrålfiske og som er større enn nevnt i første ledd eller etter regler fastsatt i medhold av annet ledd må ikke foretas uten tillatelse av Fiskeridirektøren.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Bestemmelsen i første ledd kommer ikke til anvendelse på fartøyer på 65 fot (19,8 m) lengste lengde eller mer men under 50 BRT som er bygget eller begynt bygget før 1. mars 1979.</article></article><article class="legalArticle" data-lovdata-URL="LTI/forskrift/1984-06-29-1318/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Konsesjon knyttet til reder og fartøy.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tillatelse etter disse forskrifter gjelder bestemt fartøy og bestemt person eller selskap, slik at ny tillatelse må innhentes dersom det skjer endring i eierforholdet eller når annet fartøy ønskes nyttet.</article></article><article class="legalArticle" data-lovdata-URL="LTI/forskrift/1984-06-29-1318/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ombygging av fartøy under konsesjonsgrensen.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fartøy mindre enn den størrelse som er nevnt i § 3, kan etter nødvendig ombygging hvorved fartøyet overstiger denne størrelse, gis tillatelse til reketrålfiske når søkeren har nyttet fartøyet aktivt til slikt fiske de tre siste år.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eier av fartøy som er gitt tillatelse etter første ledd kan ikke gis utskiftningstillatelse etter § 10. Ny eier av et slikt fartøy kan heller ikke gis tillatelse til å drive reketrålfiske med fartøyet med mindre det skjer etter § 6.</article></article><article class="legalArticle" data-lovdata-URL="LTI/forskrift/1984-06-29-1318/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tildeling av nye reketråltillatelser.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det skal ikke foretas nytildeling uten at departementet ut fra målsettingene i § 1 har besluttet at det skal foretas en slik tildeling. Nytildeling skal skje etter en samlet vurdering.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tillatelse etter § 3 skal bare gis når deltagelse i fiske etter reker inngår som en naturlig del av et varig driftsgrunnlag.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Det skal legges vekt på å fremme en rimelig geografisk fordeling av de fartøyer som blir tildelt tillatelse. Særlig hensyn skal tas til distrikter med svekket eller ensidig næringsgrunnlag, hvor rekefisket kan inngå som en naturlig driftsform. Det skal også tas hensyn til råstoffbehovet hos eksisterende fiskeforedlingsanlegg.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Ingen kan gis tillatelse til å drive rekefiske med flere enn ett fartøy, medmindre særlige distriktsmessige hensyn tilsier det.</article></article><article class="legalArticle" data-lovdata-URL="LTI/forskrift/1984-06-29-1318/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overdragelse av fartøy.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ved overdragelse av fartøy som innehar reketråltillatelse, kan Fiskeridirektøren gi den nye eieren tillatelse til fortsatt drift når vilkårene i § 6 annet til og med fjerde ledd foreligger.</article></article><article class="legalArticle" data-lovdata-URL="LTI/forskrift/1984-06-29-1318/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Lastekapasitet</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fiskeridirektøren skal fastsette lastekapasitet for det enkelte fartøy. Lastekapasiteten skal fastsettes i rommål av samtlige rom som kan nyttes til føring av fangst.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fiskeridirektøren gir nærmere forskrifter om beregning av et fartøys lastekapasitet. Fiskeridirektøren kan også fastsette en omregningsfaktor fra rommål til tonn som skal legges til grunn ved håndhevelse av lastekapasitetsbestemmelsene.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Når et fartøy har fått fastsatt lastekapasitet etter disse forskrifter, kan det ikke ta ombord større fangst pr. tur enn den fastsatte lastekapasitet.</article></article><article class="legalArticle" data-lovdata-URL="LTI/forskrift/1984-06-29-1318/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Begrensning i lastekapasitet.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fartøy med tillatelse til å drive reketrålfiske kan uten hensyn til når tillatelsen er gitt, ikke utnytte en større lastekapasitet enn 400m<sup>3</sup> .</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Første ledd gjelder ikke for fartøy som har deltatt i fisket ved Grønland og fått fastsatt en bestemt lastekapasitet i dette fisket. Ved utskiftning av slike fartøyer over 400m<sup>3</sup> kommer heller ikke § 13 til anvendelse.</article></article><article class="legalArticle" data-lovdata-URL="LTI/forskrift/1984-06-29-1318/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utskiftning og ombygging av reketråler.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fiskeridirektøren kan gi tillatelse til utskiftning og til ombygging av et fartøy.</article></article><article class="legalArticle" data-lovdata-URL="LTI/forskrift/1984-06-29-1318/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Sammenslåing av lastekapasitet.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Eier av fartøy med reketrålkonsesjon kan gis tillatelse til å erverve annet fartøy med reketrålkonsesjon for å øke lastekapasiteten på ett av fartøyene. Slik tillatelse kan bare gis når vilkårene i § 6 annet og tredje ledd foreligger.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Når det gis tillatelse etter første ledd, skal ett av fartøyene meldes ut av merkeregisteret og trekkes ut av norsk fiske.</article></article><article class="legalArticle" data-lovdata-URL="LTI/forskrift/1984-06-29-1318/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overføring av reketråltillatelse til annet fartøy med annen konsesjon.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Fiskeridirektøren kan gi eier av to fartøyer, hvorav det ene med reketrålkonsesjon og det andre enten med torsketrålkonsesjon etter § 2 punkt 2 i trålforskriftene av 28. april 1978 eller ringnottillatelse etter forskrifter av 2. mars 1979 om adgang til å delta i fisket med ringnot, tillatelse til å overføre reketråltillatelsen til det andre fartøyet. Slik tillatelse kan bare gis når vilkårene i § 6 annet og tredje ledd foreligger. Den opprinnelige reketråleren skal da meldes ut av merkeregisteret og tas ut av norsk fiske.</article></article><article class="legalArticle" data-lovdata-URL="LTI/forskrift/1984-06-29-1318/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Kapasitetsøkning ved utskiftning og ombygging av fartøyer og ved sammenslåing av konsesjoner.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Ved utskiftning og ombygging av fartøy etter § 10 kan fartøyets lastekapasitet økes med inntil 20 % av kapasiteten til det utskiftede/ ombygde fartøyet.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Ved sammenslåing av konsesjoner etter §§ 11 og 12 kan kapasiteten til det fartøyet som blir i rekefisket, økes med inntil 20 % av kapasiteten til det fartøyet som trekkes ut av fiske.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Dersom økning etter første og annet ledd utgjør mindre enn 50m<sup>3</sup> , kan kapasiteten likevel økes med inntil 50m<sup>3</sup> .</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">For fartøyer som har fått tillatelse til utskiftning eller sammenslåing i tidsrommet fra 1. januar 1983 og til disse forskrifters ikrafttredelse, og forbehold er tatt om fartøyets framtidige lastekapasitet, vil kapasiteten bli fastsatt etter bestemmelsene i denne paragrafen.</article></article><article class="legalArticle" data-lovdata-URL="LTI/forskrift/1984-06-29-1318/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Leie av fartøy.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Oppstår det et uforutsett avbrudd i rekefisket som følge av havari e.l, kan Fiskeridirektøren gi tillatelse til at det leies et fartøy for kortere tid. Leiefartøyets lastekapasitet kan ikke utnytte den del av kapasiteten som overstiger det fartøyet som erstattes.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Konsesjonsinnehaveren må selv drive det leide fartøy for egen regning og risiko.</article></article><article class="legalArticle" data-lovdata-URL="LTI/forskrift/1984-06-29-1318/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Inndragning.</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Reketråltillatelsen kan inndras hvis den i løpet av et sammenhengende tidsrom på 2 år ikke er benyttet i mer enn 2 mnd.</article></article><article class="legalArticle" data-lovdata-URL="LTI/forskrift/1984-06-29-1318/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Den som forsettlig eller uaktsomt overtrer bestemmelsene gitt i disse forskrifter, straffes med bøter. Forsøk straffes på samme måte.</article></article><article class="legalArticle" data-lovdata-URL="LTI/forskrift/1984-06-29-1318/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Disse forskrifter trer i kraft straks. Samtidig oppheves midlertidige forskrifter av 23. juni 1978 om adgang til å drive trålfiske etter reker.</article></article></main></body></html>