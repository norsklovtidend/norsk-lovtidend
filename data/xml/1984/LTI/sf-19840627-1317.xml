<!DOCTYPE html><html lang="no"><head><title>Forskrift for ferieordningen for fiskere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:58</dd><dt class="legacyID">Datokode</dt><dd class="legacyID">FOR-1984-06-27-1317</dd><dt class="dokid">DokumentID</dt><dd class="dokid">LTI/forskrift/1984-06-27-1317</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 14</dd><dt class="dateInForce">I kraft fra</dt><dd class="dateInForce">1984-06-27</dd><dt class="changesToDocuments">Endrer</dt><dd class="changesToDocuments"><ul><li>forskrift/1982-12-17-1796</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1972-06-16-57/§10</li><li>lov/1972-06-16-57/§11</li></ul></dd><dt class="dateOfPublication">Kunngjort</dt><dd class="dateOfPublication">1984-07-24</dd><dt class="title">Tittel</dt><dd class="title">Forskrift for ferieordningen for fiskere.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 27. juni 1984 med hjemmel i lov av 16. juni 1972 nr. 57 med senere endringer § 10 og § 11.</dd><dt class="refid">RefID</dt><dd class="refid">forskrift/1984-06-27-1317</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for ferieordningen for fiskere.<ul class="tocSubUl"><li>§ 1. Forskriftenes omfang</li><li>§ 2. Feriefondet for fiskere</li><li>§ 3. Ferieår og opptjeningsår</li><li>§ 4. Feriegodtgjøringen</li><li>§ 5. Rapportering</li><li>§ 6. Ferieavgift</li><li>§ 7. Innbetaling av ferieavgift</li><li>§ 8. Statlig tilskudd fra feriefondet for fiskere</li><li>§ 9. Fastlegging av tid i fiske</li><li>§ 10. Tillitsvalgte</li><li>§ 11. Konkurs</li><li>§ 12. Ekstra ferietilskudd for fiskere over 60 år</li><li>§ 13. Utbetaling</li><li>§ 14. Innhenting av opplysninger</li><li>§ 15. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1984-06-27-1317" id="dokument"><h1>Forskrift for ferieordningen for fiskere.</h1><article class="legalArticle" data-lovdata-URL="LTI/forskrift/1984-06-27-1317/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftenes omfang</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene omfatter fiskere på fartøyer som går inn under lov av 16. juni 1972 § 1 og som er lønnet slik som nevnt i lovens § 2. Såvel fartøyeier som arbeider ombord, skipper/høvedsmann, fiskere og mannskap som er lønnet med fast lønn/hyre og/eller andel av fangst, og andre fiskere (enefiskere) omfattes således av forskriftene.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Det er et vilkår at fartøyet er innført i merkeregisteret for norske fiskefarkoster og forøvrig fyller de krav som er fastsatt i forskrifter for garantiordningen i fiske.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Fangsten må være omsatt gjennom lovbeskyttet salgslag eller kjøper godkjent av salgslag, eller med dispensasjon fra salgslag. Unntatt fra denne bestemmelse er fiske og fangst av dyrearter og saltvannsfisk som ikke er underlagt lovbeskyttet omsetning, samt omsetning direkte i utlandet av fiskefartøyer som driver fiske eller fangst i fjerne farvann.</article></article><article class="legalArticle" data-lovdata-URL="LTI/forskrift/1984-06-27-1317/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Feriefondet for fiskere</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Feriefondet består av innbetalt ferieavgift, tilskudd til feriegodtgjøring som ytes over statsbudsjettet (Fiskeriavtalen) samt renteinntekter av fondets midler.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Feriefondet administreres av Garantikassen og er underlagt Garantikassens vedtekter.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Styret i Garantikassen er også styre for Feriefondet.</article></article><article class="legalArticle" data-lovdata-URL="LTI/forskrift/1984-06-27-1317/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ferieår og opptjeningsår</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ferieåret følger kalenderåret. Det forutgående kalenderår er opptjeningsår.</article></article><article class="legalArticle" data-lovdata-URL="LTI/forskrift/1984-06-27-1317/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Feriegodtgjøringen</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskere som omfattes av forskriftene, har rett til feriegodtgjøring bestående av sin inntrukne ferieavgift (egenandel) og et tilskudd av det beløp som er stilt til disposisjon for feriegodtgjøring over Fiskeriavtalen (statsandel) etter de regler som fremgår av disse forskrifter.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Statsandelens størrelse er avhengig av den driftstid som er innrapportert for opptjeningsåret.</article></article><article class="legalArticle" data-lovdata-URL="LTI/forskrift/1984-06-27-1317/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Oppgave over omsatt fangst, utbetalt lott og driftstid i opptjeningsåret skal sendes Garantikassen minst en gang for hver rapporteringsperiode (2. januar -30. april, 1. mai -31. august, 1. september -23. desember) det er drevet fiske i.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Rapportering skal skje på C-skjema eller ved regnskapsopplegg som på forhånd er godkjent av Garantikassen til slik rapportering.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Siste frist for innsending av ferierapport er ved utløpet av den påfølgende rapporteringsperiode. Fristen for innsending av rapport for siste periode i opptjeningsåret er ved utløpet av februar måned. Fartøyets eier eller den som gjør opp med mannskapet, er ansvarlig for at rapportering finner sted innen de fastsatte frister.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Enefiskere er selv ansvarlig for rapportering til Garantikassen. Fisker som er syk, får godkjent denne tid som driftstid dersom innsending av rapport finner sted innen de fastsatte frister.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Fiskeren er selv ansvarlig for dette. Likeledes er fiskeren selv ansvarlig for rapportering av reguleringsperioder, jf. § 9 annet ledd, som ikke fremgår av fartøyets C-skjema.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Avbrudd i fiske som ellers ville gi rett til a-trygd, men som avslås på grunn av at kravet er for sent fremmet, kan etter styrets nærmere bestemmelse godkjennes som driftstid.</article></article><article class="legalArticle" data-lovdata-URL="LTI/forskrift/1984-06-27-1317/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ferieavgift</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Alle fiskere som driver fiske og omsetter sin fangst og omfattes av lov om ferie for fiskere, skal innbetale en avgift til finansiering av ferieordningen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Unntatt fra første ledd er fiskere under 15 år og personer som mottar over 60 % trygdeytelser fra folketrygden, jf. § 8.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Fiskere på fartøy med mer enn en manns besetning skal trekkes 3 % av arbeidsinntekten i ferieavgift.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Med arbeidsinntekt menes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/4/punkt/1/" id="paragraf-6-ledd-4-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/4/punkt/1/ledd/1/" id="paragraf-6-ledd-4-punkt-1-ledd-1">det beløp som er ført opp i skjema C «trekkgrunnlag»</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/4/punkt/2/" id="paragraf-6-ledd-4-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/4/punkt/2/ledd/1/" id="paragraf-6-ledd-4-punkt-2-ledd-1">garantilott, sykelønn og dagpenger under arbeidsledighet for fiskere.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/4/punkt/3/" id="paragraf-6-ledd-4-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/4/punkt/3/ledd/1/" id="paragraf-6-ledd-4-punkt-3-ledd-1">annen inntekt såfremt denne inngår i lottoppgjøret.</article></article></li></ul></article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Enefiskere betaler en avgift på 2 % av brutto fangstinntekt. Av garantilott, sykelønn, dagpenger under arbeidsledighet for fiskere og bergelønn skal enefiskere betale 3 % ferieavgift.</article></article><article class="legalArticle" data-lovdata-URL="LTI/forskrift/1984-06-27-1317/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innbetaling av ferieavgift</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">På grunnlag av de innsendte ferierapporter beregner Garantikassen skyldig ferieavgift og sender krav om innbetaling. Styret fastsetter frist for innbetaling av ferieavgift.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fartøyets eier eller den som gjør opp med mannskapet, er ansvarlig for at ferieavgift trekkes av fiskernes arbeidsinntekt og innbetales til Feriefondet innen de fastsatte frister.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Enefiskere er selv ansvarlig for innbetaling av ferieavgift til Feriefondet innen de fastsatte frister.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Garantikassen skal foreta 3 % trekk av dagpenger under arbeidsledighet og av garantilott.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Den som har fått utbetalt sykelønn må, for å få godskrevet sykeperioden som driftstid, selv foreta innbetaling av 3 % ferieavgift som bestemt i første ledd.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Ved for sen innbetaling av ferietrekket beregnes 1 % rente pr. mnd. Dersom ferieavgift ikke innbetales, kan styret bestemme at inndriving skal skje ved utpanting.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Fisker på fartøy med mer enn en manns besetning holdes økonomisk skadesløs såfremt trekk av ferieavgift kan dokumenteres. Dette gjelder også i tilfeller hvor rapportering har funnet sted før fristens utløp selv om trekk og innbetaling av avgift ikke er skjedd innen fristens utløp.</article></article><article class="legalArticle" data-lovdata-URL="LTI/forskrift/1984-06-27-1317/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Statlig tilskudd fra feriefondet for fiskere</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fiskere som går inn under forskriftene, har i tillegg til inntrukket ferieavgift rett til statlig tilskudd fra Feriefondet, jf. § 4. Tilskuddets størrelse fastlegges av styret etter godkjennelse av Fiskeridepartementet i forhold til den driftstid som er rapportert og godskrevet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For at statlig tilskudd skal kunne utbetales, må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/2/punkt/1/" id="paragraf-8-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/2/punkt/1/ledd/1/" id="paragraf-8-ledd-2-punkt-1-ledd-1">Fiskeren må være oppført på blad B i fiskermanntallet eller fylle betingelsene for opptak i opptjeningsåret.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/2/punkt/2/" id="paragraf-8-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/2/punkt/2/ledd/1/" id="paragraf-8-ledd-2-punkt-2-ledd-1">Driftstid for opptjeningsåret må være innrapportert i henhold til § 5. Likeledes må ferieavgift for opptjeningsåret dokumenteres inntrukket/innbetalt i henhold til §§ 6 og 7.</article></article></li></ul></article><article class="legalP" data-absoluteaddress="/paragraf/8/ledd/3/" id="paragraf-8-ledd-3">For fiskere som i opptjeningsåret har mottatt over 60 % trygdeytelser fra folketrygden, kan ferietilskudd bare gis for opptjeningstiden forut for mottakelsen av slike ytelser. Ved redusert trygd utbetales forholdsmessig ferietilskudd.</article></article><article class="legalArticle" data-lovdata-URL="LTI/forskrift/1984-06-27-1317/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fastlegging av tid i fiske</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved fastlegging av tid i fiske skal driftstid anført i ferierapport legges til grunn.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Dersom et fartøy ikke kommer i fiske på grunn av reguleringer eller må avslutte fisket tidligere enn det ellers ville ha gjort på grunn av fangststopp eller oppfisket kvote, får fiskeren godskrevet hele rapporteringsperioden (jf. § 5 første ledd) som driftstid.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Tidsrom hvor fiskeren oppebærer annen arbeidsinntekt, godskrives ikke som driftstid.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Garantikassen godskriver tid for innvilget garantilott og a-trygd i fiske ved beregning av feriepenger.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Dersom det er tvil om hvilken tid som er medgått til fiske, kan det innhentes nærmere opplysninger, og styret kan treffe beslutninger om godkjent driftstid i relasjon til ferieordningen.</article></article><article class="legalArticle" data-lovdata-URL="LTI/forskrift/1984-06-27-1317/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tillitsvalgte</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For tillitsvalgte innen fiskeriorganisasjonene kan den tid dette arbeid krever, godtas som tid på fiske.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Forutsetningen er at vedkommende tillitsmann er ført på blad B i fiskermanntallet.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Vedkommende tillitsvalgte sender rapport innenfor de fastsatte frister i henhold til § 5 med beregning av 3 % avgift.</article></article><article class="legalArticle" data-lovdata-URL="LTI/forskrift/1984-06-27-1317/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Konkurs</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Ved konkurs overtar Feriefondet fiskers krav i boet og dekker eventuelle tap. Garantikassen foretar utbetaling av den feriegodtgjøring fisker er berettiget til.</article></article><article class="legalArticle" data-lovdata-URL="LTI/forskrift/1984-06-27-1317/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ekstra ferietilskudd for fiskere over 60 år</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Fiskere som har fylt 60 år innen 1. januar i ferieåret, kan gis ekstra ferietilskudd inntil 7 feriedager etter Fiskeridepartementets nærmere bestemmelser.</article></article><article class="legalArticle" data-lovdata-URL="LTI/forskrift/1984-06-27-1317/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Feriegodtgjøringen utbetales den enkelte fisker over postgiro en gang pr. år, fortrinnsvis i juni måned. Feriegodtgjøringen utbetales uten skattetrekk. Det sendes lønnsmelding til fiskeren og ligningskontoret for det utbetalte beløp.</article></article><article class="legalArticle" data-lovdata-URL="LTI/forskrift/1984-06-27-1317/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innhenting av opplysninger</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Styret kan anmode fiskerinemndene om uttalelse angående driftstid dersom det er tvil om den oppgitte driftstid er korrekt</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Styret kan også innhente opplysninger om den enkelte fiskers inntektsforhold/trygdeforhold fra vedkommende ligningskontor og/eller trygdekontor.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Viser det seg at feriegodtgjøringen er beregnet på grunnlag av uriktige eller mangelfulle opplysninger fra fiskeren, skal den betales tilbake til Garantikassen eller den kan trekkes i fiskerens fremtidige ytelser fra Garantikassen.</article></article><article class="legalArticle" data-lovdata-URL="LTI/forskrift/1984-06-27-1317/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Disse forskrifter trer i kraft straks. Samtidig oppheves forskrifter for ferieordningen for fiskere fastsatt av Fiskeridepartementet 17. desember 1982 nr. 1796 med senere endringer.</article></article></main></body></html>