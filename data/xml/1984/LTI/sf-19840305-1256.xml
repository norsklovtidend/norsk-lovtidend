<!DOCTYPE html><html lang="no"><head><title>Regnskapsforskrift for skattepliktige som driver jordbruk, gartneri eller skogbruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:56</dd><dt class="legacyID">Datokode</dt><dd class="legacyID">FOR-1984-03-05-1256</dd><dt class="dokid">DokumentID</dt><dd class="dokid">LTI/forskrift/1984-03-05-1256</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 13</dd><dt class="dateInForce">I kraft fra</dt><dd class="dateInForce">1984-03-05</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-07-19</dd><dt class="title">Tittel</dt><dd class="title">Regnskapsforskrift for skattepliktige som driver jordbruk, gartneri eller skogbruk.</dd><dt class="miscInformation">Annet om dokumentet</dt><dd class="miscInformation">Fastsatt av Skattedirektoratet 5. mars 1984 med hjemmel i ligningsloven § 5-1 nr. 8 etter delegeringsvedtak av 5, mars 1984 fra Finansdepartementet.</dd><dt class="refid">RefID</dt><dd class="refid">forskrift/1984-03-05-1256</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Regnskapsforskrift for skattepliktige som driver jordbruk, gartneri eller skogbruk.<ul class="tocSubUl"><li>§ 1. Virkeområdet for forskriftene. Særskilte regnskaper</li><li>§ 2. Bokføringssystem, bøker, lister og utdragsskjema</li><li>§ 3. Første gangs åpningsstatus</li><li>§ 4. Senere status</li><li>§ 5. Konti i dagbok og hovedbok</li><li>§ 6. Føring av dagbok og underbøker</li><li>§ 7. Bilag. Attestasjon i underbøker</li><li>§ 8. Føring av lister over dagsverk m.m.</li><li>§ 9. Uttak av produkter</li><li>§ 10. Skog i flere kommuner</li><li>§ 11. Oppbevaring</li><li>§ 12. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1984-03-05-1256" id="dokument"><h1>Regnskapsforskrift for skattepliktige som driver jordbruk, gartneri eller skogbruk.</h1><article class="legalP" data-text-size="small" data-absoluteaddress="/ledd/1/" id="ledd-1">(Da spørsmålet om hjemmelstilknytningen for regnskapsplikten i landbruket for tiden er oppe til vurdering i Finansdepartementet, har Skattedirektoratet valgt å vedta Riksskattestyrets gamle regnskapsregler av 11. juli 1953 med få endringer.)</article><article class="legalArticle" data-lovdata-URL="LTI/forskrift/1984-03-05-1256/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområdet for forskriftene. Særskilte regnskaper</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse regnskapsforskrifter gjelder for alle som har plikt til å føre regnskap i medhold av ligningsloven § 5-1 nr. 1.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Når den skattepliktige driver annen næringsvirksomhet enn jordbruk, gartneri og skogbruk, hvor regnskapsplikt er pålagt i henhold til regnskapsloven av 13. mai 1977, og han fører regnskap for denne næringsvirksomhet, gjelder disse forskriftene ikke for denne del av regnskapet. Den samlede regnskapsførsel må dog omfatte den skattepliktiges samlede økonomiske virksomhet.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Hvor det for næringsvirksomhet som nevnt i foregående ledd og for utleie av hus er satt større krav til bokførselen enn i disse forskrifter, må bokførselen vedkommende slik virksomhet fylle disse krav, selv om det ikke blir ført eget regnskap for virksomheten.</article></article><article class="legalArticle" data-lovdata-URL="LTI/forskrift/1984-03-05-1256/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bokføringssystem, bøker, lister og utdragsskjema</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Regnskapet skal føres etter prinsippene for dobbelt bokføring.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det skal i det minste føres statusbok, dagbok (kassadagbok), reskontrobok og hovedbok. En del av dagboken kan innrettes som hovedbok (skjema for årsoppgjør).</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Det skal føres noteringer over bruken av innmarken med oppgaver over samlet areal for hvert vekstslag og listebok eller løse lister over fordeling av dagsverk og over uttak av produkter. Det kan også føres underbøker til dagboken over salg og kjøp i smått og over private utgifter. Mellomværende med forretninger kan føres over kontrabøker. Regnskapspliktige som har torgsalg, skal føre underbok for torgsalget (torgsalgsbok).</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Oppdelinger og spesifikasjoner for utfylling av næringsoppgaver og selvangivelse skal foretas over utdragsskjema på en slik måte at det foreligger et fullstendig grunnlag for kontroll med at næringsoppgavene og selvangivelsen er i samsvar med bøkene. Utdragene kan helt eller delvis foretas ved gjennomskrift på løse blad eller kort, som i tilfelle må oppbevares samlet og i god orden.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Dersom dagboken ikke blir ført på gården, skal det på gården føres kassakladd over alle inn- og utbetalinger.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Bøkene skal være innbundne og sidene skal være nummerert før bøkene blir tatt i bruk. Det gjelder også underbøker og kassakladd som nevnt i det foregående ledd. Reskontroboken kan likevel føres med eller uten gjennomskrift på løse blad eller kort, som i tilfelle må oppbevares samlet og i god orden. Bøkene føres med blekk eller kopiblyant. Løse blad eller kort kan også føres med maskin. Det som er skrevet i bøkene og listene eller på gjennomskriftsblad eller -kort må ikke gjøres uleselig. Heller ikke må det rives ut noe blad av innbunden bok eller fjernes lister eller noe gjennomskriftsblad eller -kort.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">For større virksomheter med eget kontor og betryggende revisjon vil fylkesskattekontoret kunne gi samtykke til bruk av et regnskapssystem som er spesielt avpasset for bedriftens særlige behov, når dette finnes betryggende også som grunnlag for ligningen og er i samsvar med god forretningsskikk. Status og hovedbok må dog være innbundet.</article></article><article class="legalArticle" data-lovdata-URL="LTI/forskrift/1984-03-05-1256/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Første gangs åpningsstatus</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">I første gangs åpningsstatus skal aktiva i statusboken være inndelt i grupper og skal for jord- og skogbrukets vedkommende være spesifisert således som i oppstillingene i skjema for næringsoppgaver.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fordringer og gjeld skal være spesifisert i status eller på særskilt liste over saldi i reskontroboken. Innestående skogavgiftsmidler som skogeieren ikke har et ubetinget krav på å få utbetalt, tas ikke med i skogbrukets status.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved verdsettelsen av de forskjellige eiendeler i første gangs status i nye regnskaper skal følgende regler følges:</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Ved oppføring av fast eiendom, maskiner og redskap skal en ta utgangspunkt i den virkelige kostpris for den nåværende eier. Hvilte det kår (føderåd) på gården da den ble overtatt, skal kapitalverdien av dette regnes med i kostprisen. Når eiendommen eller løsøret er overtatt ved kjøp fra foreldre og det ble betalt betydelig underpris på grunn av åsetesrett, langvarig arbeid på gården ei, kan antatt omsetningsverdi eller vanlig pris i fritt salg på overtakingstiden legges til grunn som kostpris. Tilsvarende skjønnsmessig kostpris kan også nyttes i andre tilfelle, der det ikke lar seg gjøre å bringe den virkelige kostpris på det rene.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Har eieren overtatt eiendommen med løsøre under ett, må kostprisen fordeles på fast eiendom og løsøre etter skjønn. Kostprisen for den faste eiendom må fordeles på jord, bygninger (og andre avskrivbare anlegg) og skog. De enkelte aktiva eller grupper av aktiva skal føres opp i status med kostpris, i tilfelle andel av kostpris, med tillegg av eierens påkostninger (ikke vedlikehold) og fradrag for avskrivninger i hans eiertid. Så langt eieren har fått bestemte fradrag for avskrivning ved ligningen, skal det regnes med disse avskrivninger. For øvrig blir avskrivning inntil åpningen av regnskapet å fastsette etter skjønn på grunnlag av driftsmidlets antatte varighet fra overtakingstidspunktet eller fra deri tid driftsmidlet ble ferdig og tatt i bruk, om det er oppført av den nåværende eier.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Hester føres opp enkeltvis med navn, alder og antatt salgsverdi. Hester på 12 år og derover verdsettes dog ikke høyere enn til antatt slakteverdi.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Andre husdyr føres opp i grupper etter art, kjønn og alder i samsvar med oppdelingen på næringsoppgaven.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">Kuer føres opp med gjennomsnittlig antatt salgsverdi, hvorunder hensyn tas til størrelse, alder, kvalitet og drektighetsgrad. Hvis en høyere verdi for kuene som helhet ikke godtgjøres, settes de til gjennomsnittlig slakteverdi med tillegg av 15 prosent.</article><article class="legalP" data-absoluteaddress="/paragraf/3/ledd/9/" id="paragraf-3-ledd-9">For kviger, kalver, okser og griser over 3 måneder finnes enhetsprisen for hver gruppe på grunnlag av antatt salgsverdi for det enkelte dyr.</article><article class="legalP" data-absoluteaddress="/paragraf/3/ledd/10/" id="paragraf-3-ledd-10">Smågriser, sauer, geiter og fjærfe verdsettes etter en felles enhetspris innen hver gruppe, beregnet på grunnlag av antatt salgsverdi.</article><article class="legalP" data-absoluteaddress="/paragraf/3/ledd/11/" id="paragraf-3-ledd-11">Avlingslager av korn, erter, frø og poteter må alltid tas med i status hva enten det er bestemt til salg, til forbruk i husholdningen, til såfrø eller til oppforing. På gårdsbruk hvor det vanligvis forekommer salg av grønnsaker, frukt eller stråfôr, må en likeledes alltid ta med lager av disse produkter som er bestemt til salg eller til bruk i driften. For øvrig er det en frivillig sak om en vil ta med lager av stråfor, rotvekster og silofor i status. Holdes lager av sistnevnte produkter utenfor, blir det avlingslager som medtas i status, å føre opp med antatt netto salgsverdi.</article><article class="legalP" data-absoluteaddress="/paragraf/3/ledd/12/" id="paragraf-3-ledd-12">Gårdbrukere som ønsker å ta med hele avlingslageret (også rotvekster og silofor m.m.) i status, skal verdsette lageret etter følgende regler:</article><article class="legalP" data-absoluteaddress="/paragraf/3/ledd/13/" id="paragraf-3-ledd-13">Alt lager av korn, erter og såfrø verdsettes til antatt netto salgsverdi. Den samme verdsettingsmåte nyttes også for annet avlingslager når dette antas å bli solgt eller tatt ut som naturalier til egen husholdning, kårfolk og til tjenere med egen husholdning.</article><article class="legalP" data-absoluteaddress="/paragraf/3/ledd/14/" id="paragraf-3-ledd-14">Den delen av avlingslageret som antas å bli oppforet på egen buskap, verdsettes i første gangs åpningsstatus på grunnlag av siste års gjennomsnittlige utbetalingspris for kumelk på meieriet, idet verdien pr. forenhet av ulike forslag settes slik:</article><article class="legalP" data-absoluteaddress="/paragraf/3/ledd/15/" id="paragraf-3-ledd-15">Fôrenhetsprisen for grøpp, poteter og rotvekster settes lik melkeprisen. Fôrenhetsprisen for høy, grønnfôr og silofôr settes 20 prosent lavere og fôrenhetsprisen for halm og hakk 50 prosent lavere enn melkeprisen. Prisen pr. kg. av ulike forslag finnes så ved å dividere fôrenhetsprisen med det antall kg. som antas å gå med av vedkommende forslag til en fôrenhet.</article><article class="legalP" data-absoluteaddress="/paragraf/3/ledd/16/" id="paragraf-3-ledd-16">Det vurderingsprinsipp som velges for avlingslageret må følges fra år til år.</article><article class="legalP" data-absoluteaddress="/paragraf/3/ledd/17/" id="paragraf-3-ledd-17">Innkjøpt varelager i jordbruket som kraftfôr, kunstgjødsel, drivstoffer m.v. verdsettes til innkjøpspris med tillegg av frakt.</article><article class="legalP" data-absoluteaddress="/paragraf/3/ledd/18/" id="paragraf-3-ledd-18">Materiallager i jordbruket foredlet av virke fra egen skog føres opp med netto salgsverdi på det tidspunkt da virket ble foredlet. Innkjøpt materiallager i jordbruket verdsettes til innkjøpspris med tillegg av frakt.</article><article class="legalP" data-absoluteaddress="/paragraf/3/ledd/19/" id="paragraf-3-ledd-19">Hvis det drives foredling av skogsvirke med salg for øye, føres materiallageret opp med antatt netto salgsverdi på det tidspunkt da virket ble foredlet.</article><article class="legalP" data-absoluteaddress="/paragraf/3/ledd/20/" id="paragraf-3-ledd-20">Lager av tømmer, kubb, ved o.l. under skogbrukets status verdsettes etter påløpne direkte driftsutgifter, verdi av eget arbeid og bruk av egne driftsmidler medregnet, men uten tillegg for rotverdien.</article></article><article class="legalArticle" data-lovdata-URL="LTI/forskrift/1984-03-05-1256/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Senere status</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fast eiendom, maskiner og redskap skal i sluttstatus føres opp med de samme verdier som eiendelene er ført opp med i årets åpningsstatus, med tillegg av utgifter til nyanlegg, forbedringer og tilkjøp og med fradrag for avskrivning og frasalg samt for tilbakebetalt skogavgift og offentlige tilskudd o.l. til nyanlegg i skogbruket.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dyr som var voksne allerede ved årets begynnelse og som fremdeles er i behold, skal ved årets slutt verdsettes etter beregnet gjennomsnittsverdi av alle voksne dyr innen den enkelte dyreart i åpningsstatus. Som voksne dyr ved årets begynnelse regnes i denne forbindelse storfe over 2 år (nye og eldre kyr), avlsgriser som var over 1/2 år, dessuten sauer, geiter, gjess, ender og kalkuner som var over 1 år.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Nye dyr av samme slag som nevnt foran og som er av eget oppal, skal i prinsippet verdsettes etter selvkost, herunder dog ikke medregnet verdien av eget eller leid arbeid med fôrproduksjon, foring og stell vedrørende oppalet. Skattedirektoratet fastsetter hvert år etter at Landbruksdepartementets uttalelse er innhentet, de enhetspriser som skal nyttes for nye dyr ved årets ligning.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Med utgangspunkt i enhetsprisene for nye voksne dyr, fastsettes enhetspriser for yngre dyr av eget oppal etter følgende forholdstall:<table><tbody><tr><td data-text-align="left" data-vertical-align="top">Kviger</td><td data-text-align="left" data-vertical-align="top">over 1 ½ år</td><td data-text-align="right" data-vertical-align="top">80 pst.</td></tr><tr><td data-text-align="left" data-vertical-align="top">Kviger</td><td data-text-align="left" data-vertical-align="top">1 – 1 ½– år</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Ungfe</td><td data-text-align="left" data-vertical-align="top">½ -1 år</td><td data-text-align="right" data-vertical-align="top">40 pst.</td></tr><tr><td data-text-align="left" data-vertical-align="top">Kalver</td><td data-text-align="left" data-vertical-align="top">under ½ år</td><td data-text-align="right" data-vertical-align="top">20 pst.</td></tr><tr><td data-text-align="left" data-vertical-align="top">Okser</td><td data-text-align="left" data-vertical-align="top">over 1 år</td><td data-text-align="right" data-vertical-align="top">70 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">6 måneder</td><td data-text-align="right" data-vertical-align="top">100 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">4-5 måneder</td><td data-text-align="right" data-vertical-align="top">80 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">3-4 måneder</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Smågriser ca.</td><td data-text-align="left" data-vertical-align="top">2-3 måneder</td><td data-text-align="right" data-vertical-align="top">40 pst.</td></tr><tr><td data-text-align="left" data-vertical-align="top">Smågriser ca.</td><td data-text-align="left" data-vertical-align="top">under 2 måneder</td><td data-text-align="right" data-vertical-align="top">20 pst.</td></tr><tr><td data-text-align="left" data-vertical-align="top">Sauer (gimrer og værer)</td><td data-text-align="left" data-vertical-align="top">under 1 år</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Geiter (risbit)</td><td data-text-align="left" data-vertical-align="top">under 1 år</td><td data-text-align="right" data-vertical-align="top">75 pst.</td></tr></tbody></table> Avrundingsregler</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Beregnet enhetspris som overstiger kr 900, avrundes til nærmeste hele kr 100. Enhetspriser på kr 400-900 avrundes til nærmeste hele kr 50. Lavere enhetspriser avrundes til nærmeste hele kr 10.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Dyr av samme slag som nevnt foran, men som er innkjøpt i året til fornyelse eller utvidelse av egen buskap, kan statusføres etter samme regler som for dyr av eget oppal.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Fôringsdyr og ungdyr innkjøpt med tanke på salg av slakt og livdyr, skal i det minste statusføres etter innkjøpspris.</article><article class="legalP" data-absoluteaddress="/paragraf/4/ledd/8/" id="paragraf-4-ledd-8">Hester av eget oppal skrives opp for tilvekst etter øket salgsverdi til 3 års alder og skrives normalt ned til slakteverdi over 8 år, regnet fra og med 4 års alder. For innkjøpte hester legges innkjøpsprisen til grunn, hvoretter disse behandles på samme måte som for hester av eget oppal.</article><article class="legalP" data-absoluteaddress="/paragraf/4/ledd/9/" id="paragraf-4-ledd-9">Verpehøner og kyllinger som skal settes inn i eggproduksjon, skal i sluttstatus alltid føres opp med en enhetspris som tilsvarer slakteverdien for voksne verpehøner, basert på avregningsprisen 1. juli i inntektsåret.</article><article class="legalP" data-absoluteaddress="/paragraf/4/ledd/10/" id="paragraf-4-ledd-10">Lager av korn, frø, grønnsaker, frukt og planter for salg i veksthus eller på friland, skal minst statusføres til produksjonskostnadene. Den samme verdsettingsmåte nyttes også for annet avlingslager som er bestemt for salg, herunder også foredlet skogsvirke samt ull, huder og skinn. Som produksjonskostnader for korn og oljevekstfrø regnes 60 % av statens garanterte basispriser. For annet frø og poteter samt annet selvprodusert varelager for salg, settes produksjonskostnadene til 50 % av jordbruksavtalens priser. For varelager for salg som det ikke er fastsatt priser for i jordbruksavtalen, settes produksjonskostnadene til 50 % av salgsverdien. For slike produkter legges prisene pr. 1. juli i inntektsåret til grunn.</article><article class="legalP" data-absoluteaddress="/paragraf/4/ledd/11/" id="paragraf-4-ledd-11">Ved verdsetting av tømmer, kubb, ved o.l. under skogbrukets sluttstatus etter påløpne driftsutgifter er det ikke nødvendig å ta med verdi av brukerens arbeid og bruk av egne biler, traktorer og hester.</article><article class="legalP" data-absoluteaddress="/paragraf/4/ledd/12/" id="paragraf-4-ledd-12">Den årlige sluttstatus blir uten endringer å regne som åpningsstatus for det følgende regnskapsår. Dersom ligningsmyndighetene har forandret på statusansettelsene, bør dog skattyteren gjennomføre tilsvarende retting i sine bøker.</article></article><article class="legalArticle" data-lovdata-URL="LTI/forskrift/1984-03-05-1256/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Konti i dagbok og hovedbok</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det skal i dagboken føres en samlekonto for arbeidslønn og andre ytelser, som det etter ytelsenes art skal sendes lønnsoppgave over etter ligningsloven § 6-2. Kontoen skal belastes for alle slike utbetalinger.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Regnskapet må tilfredstille de krav som følger av forskrifter gitt med hjemmel i merverdiavgiftsloven § 45 og lov om investerings- avgift § 7.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">I hovedboken for vanlig landbruksføring skal det minst være disse avslutningskonti: 1. Kassa, 2. Reskontro, 3. Jordbruk og gartneri, 4. Skogbruket, 5. Bierverv, 6. Renter, 7. Privat, 8. Nettoformuen (kapitalkonto) og 9. Konto for tap og vinning. Regnskapspliktige som ikke har mer skog enn tilstrekkelig til å dekke gårdens behov for brensel og gjerdefang og til mindre reparasjoner, plikter ikke å ha egen konto for skogbruk.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Drives det ensidig skognæring, gartnerinæring eller foredling av skogsvirke, må kontoopplegg tilpasses de spesielle forhold. Om kontoopplegget for større virksomheter, se § 2, siste ledd.</article></article><article class="legalArticle" data-lovdata-URL="LTI/forskrift/1984-03-05-1256/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Føring av dagbok og underbøker</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dagbok og underbøker skal føres daglig eller på grunnlag av daglig førte noteringer i notisbok. Overføring til dagboken av de enkelte poster fra notisbok og av summer fra underbøker skal foretas i det minste ved hvert månedsskifte. Overføring fra liste over uttak av produkter og fordeling av lønninger skal foretas i det minste ved årets slutt.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Mellomregnskap med forretninger som den regnskapspliktige har kontrabok med eller får kontokurrant fra ved årets slutt eller oftere, er det ikke nødvendig å føre etter hvert i dagboken. Kontante ut- og innbetalinger må likevel posteres etter hvert på kassa- og reskontrokonto. De mottatte og leverte varer må i tilfelle senest ved årets slutt føres over reskontrokonto (og reskontroboken) og fordeles etter oppstilt utdrag.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Når det blir ført fullstendig kassakladd, jf. § 2, femte ledd, er det nok at kassakladden og mulige underbøker blir ført daglig. Overføring til dagboken skal da foretas i det minste ved hvert månedsskifte.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Posteringene skal føres og overføres brutto i slik utstrekning at retur- og motytelser går fram av dagboken. Alle poster skal dateres og føres så spesifisert og med så utførlig tekst at dagbok- og underbokføringen gir tilstrekkelig grunnlag for senere utfylling av utdragsskjema og næringsoppgaver. For poster angående mellomregnskap med personer skal vedkommende persons navn eller nummer finnes i dagbokteksten. Ved overføring til reskontroboken eller reskontrokort skal sidehenvisninger noteres begge steder.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Kassakonto skal avsluttes for hver måned og for hver ny måned åpnes med den virkelige (opptalte) kassabeholdning. Dette gjelder også for kassakladden (når dagboken ikke blir ført på gården).</article></article><article class="legalArticle" data-lovdata-URL="LTI/forskrift/1984-03-05-1256/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bilag. Attestasjon i underbøker</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Postene i dagboken skal være dokumentert ved bilag. Bilagene skal nummereres fortløpende og oppbevares velordnet. De samme nummer skal noteres på de tilsvarende linjer i dagboken.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">For kontante privatutgifter kreves ikke bilag. Postene i underbok for salg og kjøp i smått skal være attestert i boken av den som har stått for salget eller kjøpet. Torgsalg skal være attestert i torgsalgsboken av den som foretar torgføringen.</article></article><article class="legalArticle" data-lovdata-URL="LTI/forskrift/1984-03-05-1256/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Føring av lister over dagsverk m.m.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Arbeidslister skal føres slik at de gir tilstrekkelig grunnlag for fordeling av lønninger som ikke er fordelt i dagboken etter hvert. Listene bør for større bruk føres daglig, for mindre bruk i alminnelighet minst ukentlig. For faste arbeidere som bare arbeider i en yrkesgren og ikke deltar i nyanleggs- og forbedringsarbeider, f.eks. fjøsrøktere, er det i alminnelighet nok å postere lønn i året på konto for yrkesgrenen ved årets slutt.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Privat bruk av eget motorkjøretøy som også brukes i næringen skal i alminnelighet listeføres minst for hver måned. Det samme gjelder bruk av egen motorredskap og egne hester til nyanlegg og betydeligere forbedringer.</article></article><article class="legalArticle" data-lovdata-URL="LTI/forskrift/1984-03-05-1256/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Uttak av produkter</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Uttak av produkter til husholdningen, til privat bruk, til tjenere og kårfolk, og uttak fra en yrkesgren (næring) til en annen kan føres direkte i dagboken eller i særskilte lister. Posteringene skal vise slag, mengde og ansatt verdi. Summene i listene skal føres over til dagboken ved årets slutt eller oftere.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Uttakene skal vanligvis føres etter hvert. Dette gjelder i alle tilfelle for slakt. Uttak av melk som er noenlunde jevnt fra dag til dag, kan når det ikke gjelder større mengder, føres pr. uke eller pr. måned. Dersom Skattedirektoratets takseringsregel for uttak av melk nyttes, er det tilstrekkelig å føre uttaket ved årets utgang. Uttak til husholdningen av grønnsaker, bær og sommerfrukt kan føres når innhøstingen er slutt. Uttak til husholdningen av høst- og vinterfrukt, vintergrønnsaker (gulrøtter, kålrot m.m.), poteter og honning kan føres ved årets slutt. Det samme gjelder alt uttak av skogsvirke og torv samt husvær for privat bruk og kårfolk.</article></article><article class="legalArticle" data-lovdata-URL="LTI/forskrift/1984-03-05-1256/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Skog i flere kommuner</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Skattytere som eier skog i flere kommuner, kan føre samlet regnskap for skogen. For de kommuner hvor skattyterens skog utgjør en selvstendig driftsenhet skal det dog føres særskilt regnskap (konto).</article></article><article class="legalArticle" data-lovdata-URL="LTI/forskrift/1984-03-05-1256/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppbevaring</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Alle regnskapsbøker, noteringer over bruken av innmarken, lister, notisbøker for foreløpige noteringer, utdragsskjema og gjennomskriftsblad eller -kort skal oppbevares i minst 10 år fra utgangen av det siste regnskapsåret de er ført for. Regnskapsbilag skal oppbevares i minst 10 år fra utgangen av det regnskapsår de vedkommer.</article></article><article class="legalArticle" data-lovdata-URL="LTI/forskrift/1984-03-05-1256/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft straks, og gis virkning fra 1. januar 1984.</article></article></main></body></html>