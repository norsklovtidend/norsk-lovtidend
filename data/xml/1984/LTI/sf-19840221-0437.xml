<!DOCTYPE html><html lang="no"><head><title>Forskrift om endring i forskrift om egenmelding.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:39</dd><dt class="legacyID">Datokode</dt><dd class="legacyID">FOR-1984-02-21-437</dd><dt class="dokid">DokumentID</dt><dd class="dokid">LTI/forskrift/1984-02-21-437</dd><dt class="ministry">Departement</dt><dd class="ministry"><ul><li>Arbeids- og inkluderingsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 4</dd><dt class="dateInForce">I kraft fra</dt><dd class="dateInForce">1984-03-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1978-01-11-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§3-12</li></ul></dd><dt class="dateOfPublication">Kunngjort</dt><dd class="dateOfPublication">1984-03-13</dd><dt class="title">Tittel</dt><dd class="title">Forskrift om endring i forskrift om egenmelding.</dd><dt class="refid">RefID</dt><dd class="refid">forskrift/1984-02-21-437</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om egenmelding.<ul class="tocSubUl"><li>I<ul class="tocSubUl"><li>§ 1. Hva egenmelding er.</li><li>§ 2. Når egenmelding kan nyttes.</li><li>§ 3. Hvem som kan nytte egenmelding.</li><li>§ 4. Hvordan trygdede skal gå fram ved sending av egenmelding, og virkningen av at melding ikke blir gitt</li><li>§ 5. Skriftlig erklæring om at fravær skyldes sykdom.</li><li>§ 6. Tap av rett til å nytte egenmelding.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1984-02-21-437" id="dokument"><h1>Forskrift om endring i forskrift om egenmelding.</h1><article class="legalP" data-absoluteaddress="/ledd/1/" id="ledd-1">Sosialdepartementet har 21. februar 1984 i medhold av lov av 17. juni 1966 om folketrygd § 3-12 fastsatt endringer i forskrift om egenmelding av 11. januar 1978. Forskriften lyder i sin helhet etter endringene:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1984-02-21-437/KAPITTEL_1" data-partID="k1"><h2>I</h2><article class="legalArticle" data-lovdata-URL="LTI/forskrift/1984-02-21-437/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva egenmelding er.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med egenmelding menes her at en arbeidstaker melder fra til arbeidsgiveren om at han/hun må være borte fra arbeidet på grunn av sykdom, og får rett til sykepenger på grunnlag av denne meldingen uten å legge fram legeerklæring om at fraværet skyldes sykdom.</article></article><article class="legalArticle" data-lovdata-URL="LTI/forskrift/1984-02-21-437/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Når egenmelding kan nyttes.</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Egenmelding kan nyttes for inntil tre kalenderdager om gangen, regnet fra den første dagen arbeidstakeren er borte fra arbeidet på grunn av sykdom. Er den trygdede arbeidsufør både på dager umiddelbart før og umiddelbart etter arbeidsfrie dager, tas de arbeidsfrie dagene med når antall kalenderdager beregnes.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Ved nytt sykefravær innen 14 dager medregnes tidligere fraværsdager hvor det ikke foreligger sykmelding fra lege.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Varer arbeidsuførheten utover de dagene egenmelding kan nyttes, kan arbeidsgiveren kreve at lege søkes og at fraværet blir bekreftet av lege fra og med den første dagen den trygdede skulle ha vært i arbeid igjen. Dersom bekreftelse fra lege ikke blir lagt fram, faller retten til sykepenger bort. Dette gjelder også for de dager det er nyttet egenmelding. Retten til sykepenger inntrer i så fall først fra den dag fraværet blir bekreftet av lege.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Det kan gjøres unntak fra bestemmelsene i leddet foran dersom arbeidstakeren var avskåret fra å søke lege nevnte dag og det er på det rene at vedkommende var helt arbeidsufør.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">For å få rett til sykepenger under streik og lock-out må arbeidstakeren ha lagt fram legeerklæring om arbeidsuførhet på grunn av sykdom før arbeidet stanses.</article><article class="legalP" data-absoluteaddress="/kapittel/1/paragraf/2/ledd/6/" id="kapittel-1-paragraf-2-ledd-6">En arbeidsgiver kan bestemme at arbeidstakeren kan nytte egenmelding for sykefravær som varer lenger enn tre dager.</article></article><article class="legalArticle" data-lovdata-URL="LTI/forskrift/1984-02-21-437/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Hvem som kan nytte egenmelding.</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Rett til å nytte egenmelding har arbeidstaker som får sykepengene dekket eller forskottert av arbeidsgiveren etter bestemmelsene om arbeidsgiverperiode, jf. lovens § 3-5 nr. 2, og som har vært ansatt hos vedkommende arbeidsgiver i minst to måneder før arbeidsuførheten oppsto. Ved gjenansettelse hos samme arbeidsgiver innen to uker medregnes tidligere arbeidsforhold ved beregning av ansettelsestiden.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Egenmelding kan ikke nyttes når arbeidstakeren har fått sykepenger fra arbeidsgiveren i to uker, og så blir syk igjen før han/hun har vært i arbeid i to sammenhengende uker.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Egenmelding kan heller ikke nyttes i arbeidsforhold der turnusordninger, utsatt utreise og lignende forhold hindrer at arbeidstakeren kan begynne i arbeid umiddelbart etter et kortvarig sykefravær. Det er et vilkår at arbeidsgiveren på forhånd har gitt arbeidstakeren skriftlig melding om dette.</article></article><article class="legalArticle" data-lovdata-URL="LTI/forskrift/1984-02-21-437/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvordan trygdede skal gå fram ved sending av egenmelding, og virkningen av at melding ikke blir gitt</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Melding om sykdom må gis så snart som mulig og senest første fraværsdag innen arbeidstidens slutt. Dersom arbeidstakeren ikke melder fra da, faller retten til sykepenger bort og inntrer først fra den dag melding blir gitt. Dette gjelder også om arbeidsuførheten blir bekreftet ved sykemelding fra lege.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Retten til sykepenger faller likevel ikke bort dersom det foreligger særlige grunner til at arbeidstakeren ikke har gitt melding i rett tid og det er på det rene at sykdommen har ført med seg arbeidsuførhet fra et bestemt tidligere tidspunkt.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Egenmelding kan gis både skriftlig og muntlig, over telefon, ved bud eller på annen måte som er praktisk for den syke.</article></article><article class="legalArticle" data-lovdata-URL="LTI/forskrift/1984-02-21-437/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Skriftlig erklæring om at fravær skyldes sykdom.</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Når en arbeidstaker som har fått sykepenger på grunnlag av egenmelding begynner i arbeid igjen, kan arbeidsgiveren kreve en skriftlig erklæring fra vedkommende om at fraværet fra arbeidet skyldtes sykdom.</article></article><article class="legalArticle" data-lovdata-URL="LTI/forskrift/1984-02-21-437/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tap av rett til å nytte egenmelding.</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Dersom en arbeidstaker i løpet av 12 måneder har hatt fire sykefravær eller flere uten å legge fram legeerklæring om at fraværet skyldes sykdom, kan arbeidsgiveren bestemme at arbeidstakeren for fremtiden skal levere sykmelding fra lege før det er gått tre dager – eventuelt fra og med første fraværsdag – for å få rett til sykepenger. Det samme gjelder ved fravær færre enn fire i løpet av 12 måneder, dersom arbeidsgiveren har rimelig grunn til å anta at fraværet ikke skyldes sykdom. Før dette blir bestemt, skal arbeidstakeren gis høve til å gjøre rede for grunnen til at han/hun har hatt slike fravær.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Beslutning om å ta fra en arbeidstaker helt eller delvis retten til å nytte egenmelding skal tas opp til ny vurdering når det er gått seks måneder.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1984-02-21-437/KAPITTEL_2" data-partID="k2"><h2>II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene her trer i kraft 1. mars 1984.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Bestemmelsen i § 6 første ledd første punktum kan bare anvendes i forbindelse med nytt sykefravær etter 29. februar 1984.</article></section></main></body></html>