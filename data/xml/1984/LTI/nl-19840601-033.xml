<!DOCTYPE html><html lang="no"><head><title>Lov om endring i lov av 18. august 1911 nr. 8 om skatt av formue og inntekt (skatteloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:37</dd><dt class="legacyID">Datokode</dt><dd class="legacyID">LOV-1984-06-01-33</dd><dt class="dokid">DokumentID</dt><dd class="dokid">LTI/lov/1984-06-01-33</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 11</dd><dt class="dateInForce">I kraft fra</dt><dd class="dateInForce">1984-07-26</dd><dt class="changesToDocuments">Endrer</dt><dd class="changesToDocuments"><ul><li>lov/1911-08-18-8</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-06-26</dd><dt class="titleShort">Korttittel</dt><dd class="titleShort">Endringslov til skatteloven</dd><dt class="title">Tittel</dt><dd class="title">Lov om endring i lov av 18. august 1911 nr. 8 om skatt av formue og inntekt (skatteloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.19 (1983–1984), Innst.O.nr.47 (1983–1984) og Besl.O.nr.61 (1983–1984) og Besl.O.nr.nr. 71 (1983–1984). Odelstingsvedtak 10. og 18. mai, Lagtingsvedtak 14. og 25. mai 1984. Fremmet av Finans- og tolldepartementet.</dd><dt class="refid">RefID</dt><dd class="refid">lov/1984-06-01-33</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endring i lov av 18. august 1911 nr. 8 om skatt av formue og inntekt (skatteloven).<ul class="tocSubUl"><li>I<ul class="tocSubUl"><li>§ 44A-1. Hvilke driftsmidler avskrives</li><li>§ 44A-2. Avskrivningsgrupper</li><li>§ 44A-3. Tidspunktet for erverv av driftsmidler</li><li>§ 44A-4. Avskrivning av kontrakt</li><li>§ 44A-5. Avskrivningsgrunnlaget</li><li>§ 44A-6. Inntektsføring avsalgssum m.v.</li><li>§ 44A-7. Avskrivning av rest på saldo</li><li>§ 44A-8. Inntektsføring av negativ saldo</li><li>§ 44A-9. Særlige bestemmelser ved uttak av driftsmidler og opphør av næring</li><li>§ 44A-10. Avskrivningssatser</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/lov/1984-06-01-33" id="dokument"><h1>Lov om endring i lov av 18. august 1911 nr. 8 om skatt av formue og inntekt (skatteloven).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1984-06-01-33/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov av 18. august 1911 nr. 8 om skatt av formue og inntekt (skatteloven) gjøres følgende endringer:</article> <article class="defaultP" margin-top="true">§ 42 første ledd tredje punktum skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Fordelen settes til det beløp som ville bli regnet som skattepliktig inntekt ved avhendelse av gjenstanden til full pris, jf. § 50 annet ledd c, med fradrag av det beløp som kreves nedskrevet på saldo etter § 44A-9 første ledd.</article> <article class="defaultP" margin-top="true">§ 44 første ledd c nytt annet punktum skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Har skattyter overtatt en virksomhet mot vederlag som overstiger verdien av de enkelte eiendeler, kan forskjellen, i den utstrekning den representerer forretningsverdi (goodwill), avskrives med inntil en femtedel årlig.</article> <article class="defaultP" margin-top="true">§ 44A gis følgende overskrift:<p class="leddfortsettelse"><i>Avskrivning av driftsmidler for verdiforringelse ved slit og elde m.m. Fremføring av negativ saldo.</i></p></article> <article class="defaultP" margin-top="true">§ 44A skal lyde:</article><article class="futureLegalArticle" data-name="§44A-1" data-partID="§44a-1" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 44A-1</span>. <span class="legalArticleTitle">Hvilke driftsmidler avskrives</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Varige og betydelige driftsmidler samt kontrakt om erverv av visse driftsmidler avskrives etter reglene i § 44A.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Et driftsmiddel regnes som varig når det ved ervervet antas å ha en brukstid på minst tre år.</article><article class="legalP" data-absoluteaddress="/kapittel/1/foreslåttparagraf/1/ledd/3/" id="kapittel-1-foreslåttparagraf-1-ledd-3">Driftsmiddel som nyttes i næring regnes som betydelig når kostpris er kr 10.000 eller høyere, inkludert investeringsavgift.</article></article><article class="futureLegalArticle" data-name="§44A-2" data-partID="§44a-2" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 44A-2</span>. <span class="legalArticleTitle">Avskrivningsgrupper</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Driftsmidler som kan avskrives etter § 44A-1, inndeles i følgende grupper:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/foreslåttparagraf/2/ledd/1/punkt/1/" id="kapittel-1-foreslåttparagraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/1/ledd/1/" id="kapittel-1-foreslåttparagraf-2-ledd-1-punkt-1-ledd-1">Maskiner, redskaper, inventar, transportmidler og annet driftsløsøre.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/foreslåttparagraf/2/ledd/1/punkt/2/" id="kapittel-1-foreslåttparagraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/2/ledd/1/" id="kapittel-1-foreslåttparagraf-2-ledd-1-punkt-2-ledd-1">Skip, fiske- og fangstfartøy, borefartøy, flyttbare plattformer, fly o.l.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/foreslåttparagraf/2/ledd/1/punkt/3/" id="kapittel-1-foreslåttparagraf-2-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/3/ledd/1/" id="kapittel-1-foreslåttparagraf-2-ledd-1-punkt-3-ledd-1">Bygg og anlegg, hoteller, losjihus, bevertningssteder o.l.</article></article></li><li data-li-identifier="d." data-name="d."><article class="listArticle" data-absoluteaddress="/kapittel/1/foreslåttparagraf/2/ledd/1/punkt/4/" id="kapittel-1-foreslåttparagraf-2-ledd-1-punkt-4"><span class="data-originalId">d.</span><article class="legalP" data-absoluteaddress="/kapittel/1/foreslåttparagraf/2/ledd/1/punkt/4/ledd/1/" id="kapittel-1-foreslåttparagraf-2-ledd-1-punkt-4-ledd-1">Alminnelige forretningsbygg som nyttes til kontorer, butikker o.l.</article></article></li></ul></article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">Når de enkelte deler av et bygg kan henføres til forskjellige avskrivningsgrupper eller ikke er avskrivbare (kombinerte bygg), bedømmes bygget under ett i forhold til spørsmålet om avskrivning, på grunnlag av leieverdien for de forskjellige delene. Er bygget delt opp i seksjoner, bedømmes hver seksjon for seg.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Faste installasjoner som varmeanlegg, kjøle- og fryseanlegg, elektriske anlegg, sanitæranlegg, heisanlegg o.l., avskrives under ett med bygget. Bygningsmessig arbeid ved montering av produksjonsmaskineri kan avskrives sammen med dette.</article><article class="legalP" data-absoluteaddress="/kapittel/1/foreslåttparagraf/2/ledd/4/" id="kapittel-1-foreslåttparagraf-2-ledd-4">Driftsmidler som inngår i en av de nevnte grupper avskrives under ett. Grupperingen foretas for hver av skattyterens næringer, jf. § 44A-5.</article><article class="legalP" data-absoluteaddress="/kapittel/1/foreslåttparagraf/2/ledd/5/" id="kapittel-1-foreslåttparagraf-2-ledd-5">Driftsmiddel med kostpris over 1 mill. kroner kan føres på egen saldo. Gevinst ved avhendelse eller kansellering av kontrakt om erverv av driftsmiddel som nevnt i første ledd b kan føres på egen saldo.</article></article><article class="futureLegalArticle" data-name="§44A-3" data-partID="§44a-3" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 44A-3</span>. <span class="legalArticleTitle">Tidspunktet for erverv av driftsmidler</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">Et driftsmiddel anses ervervet ved levering. Driftsmiddel som skattyteren selv tilvirker, anses ervervet når det er ferdig.</article></article><article class="futureLegalArticle" data-name="§44A-4" data-partID="§44a-4" data-absoluteaddress="/kapittel/1/foreslåttparagraf/4/" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 44A-4</span>. <span class="legalArticleTitle">Avskrivning av kontrakt</span></span><article class="legalP" data-absoluteaddress="/kapittel/1/foreslåttparagraf/4/ledd/1/" id="kapittel-1-foreslåttparagraf-4-ledd-1">Kontrakt om kjøp eller bygging av driftsmiddel som nevnt i § 44 <i>A-2</i> første ledd b og c kan avskrives fra og med det år kontrakten inngås til og med året før det erverves.</article><article class="legalP" data-absoluteaddress="/kapittel/1/foreslåttparagraf/4/ledd/2/" id="kapittel-1-foreslåttparagraf-4-ledd-2">Samlet avskrivning av kontrakt kan ikke overstige ett års avskrivning etter satsene i § 44A-10. For det enkelte år kan kontraktsavskrivning ikke foretas med mer enn 15 pst. av kjøpesummen for driftsmidler som nevnt i § 44A-2 første ledd b.</article></article><article class="futureLegalArticle" data-name="§44A-5" data-partID="§44a-5" data-absoluteaddress="/kapittel/1/foreslåttparagraf/5/" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 44A-5</span>. <span class="legalArticleTitle">Avskrivningsgrunnlaget</span></span><article class="legalP" data-absoluteaddress="/kapittel/1/foreslåttparagraf/5/ledd/1/" id="kapittel-1-foreslåttparagraf-5-ledd-1">Hver saldo, jf. § 44A-2, er et avskrivningsgrunnlag.</article><article class="legalP" data-absoluteaddress="/kapittel/1/foreslåttparagraf/5/ledd/2/" id="kapittel-1-foreslåttparagraf-5-ledd-2">Saldoen består av nedskrevet beløp fra foregående inntektsår, med tillegg av summen av kostpris for driftsmidler som er ervervet i løpet av inntektsåret, redusert med beløp som er fradratt gjennom kontraktsavskrivning etter § 44A-4, samt betinget fritatt gevinst som nyttes til reinvestering. Bidrag fra staten, en kommune eller et selskap med offentlig støtte til erverv av driftsmiddel, skal fratrekkes kostpris. Det samme gjelder beløp som skal fradras etter særskilt bestemmelse i lov eller forskrift. Fradrag skal likevel ikke gjøres for tilskudd som gis til investering i distriktene etter regler fastsatt av Kongen.</article><article class="legalP" data-absoluteaddress="/kapittel/1/foreslåttparagraf/5/ledd/3/" id="kapittel-1-foreslåttparagraf-5-ledd-3">Til fradrag kommer vederlag, herunder erstatning, ved avhendelse eller tap av driftsmiddel, i den utstrekning skattyteren ikke inntektsfører beløpet. Avsetning etter § 44 første ledd i, regnes som del av vederlaget eller erstatningen. Det samme gjelder tilskudd som er gitt til investering i distriktene, etter forskrifter fastsatt av Kongen, og som ikke skal tilbakebetales, når driftsmidlet selges innen fem år etter at det ble ervervet.</article><article class="legalP" data-absoluteaddress="/kapittel/1/foreslåttparagraf/5/ledd/4/" id="kapittel-1-foreslåttparagraf-5-ledd-4">Til fradrag kommer også nedskrivning etter §§ 44A-6, A-8, A-9 og 45 åttende ledd første punktum.</article><article class="legalP" data-absoluteaddress="/kapittel/1/foreslåttparagraf/5/ledd/5/" id="kapittel-1-foreslåttparagraf-5-ledd-5">I kombinerte bygg holdes egen boligdel utenfor saldo. Ved utskillelsen settes verdien til den del av byggets nedskrevne verdi som svarer til forholdet mellom leieverdiene.</article></article><article class="futureLegalArticle" data-name="§44A-6" data-partID="§44a-6" data-absoluteaddress="/kapittel/1/foreslåttparagraf/6/" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 44A-6</span>. <span class="legalArticleTitle">Inntektsføring avsalgssum m.v.</span></span><article class="legalP" data-absoluteaddress="/kapittel/1/foreslåttparagraf/6/ledd/1/" id="kapittel-1-foreslåttparagraf-6-ledd-1">Salgssum, eventuelt erstatning, ved avhendelse eller tap av driftsmiddel, regnes som inntekt for skattyteren i avhendelses- eller tapsåret, eller det senere år da erstatningen kunne kreves utbetalt. Skattyteren kan velge å fradra beløpet helt eller delvis på saldo for driftsmidlet istedenfor å ta det til inntekt.</article><article class="legalP" data-absoluteaddress="/kapittel/1/foreslåttparagraf/6/ledd/2/" id="kapittel-1-foreslåttparagraf-6-ledd-2">Gevinst ved avhendelse eller kansellering av kontrakt om erverv av driftsmiddel som nevnt i § 44A-2 første ledd b kan fradras saldoen for slike driftsmidler eller føres på egen saldo.</article><article class="legalP" data-absoluteaddress="/kapittel/1/foreslåttparagraf/6/ledd/3/" id="kapittel-1-foreslåttparagraf-6-ledd-3">Ved avhendelse eller kansellering av kontrakt om erverv av brukt driftsmiddel skal avskrivninger tilbakeføres til inntektsbeskatning i de år da fradrag er gitt.</article></article><article class="futureLegalArticle" data-name="§44A-7" data-partID="§44a-7" data-absoluteaddress="/kapittel/1/foreslåttparagraf/7/" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 44A-7</span>. <span class="legalArticleTitle">Avskrivning av rest på saldo</span></span><article class="legalP" data-absoluteaddress="/kapittel/1/foreslåttparagraf/7/ledd/1/" id="kapittel-1-foreslåttparagraf-7-ledd-1">Avskrivningsgrunnlag i næring mindre enn kr 20.000 kan fradragsføres.</article></article><article class="futureLegalArticle" data-name="§44A-8" data-partID="§44a-8" data-absoluteaddress="/kapittel/1/foreslåttparagraf/8/" id="kapittel-1-foreslåttparagraf-8"><span class="futureLegalArticleHeader"><span class="legalArticleValue">§ 44A-8</span>. <span class="legalArticleTitle">Inntektsføring av negativ saldo</span></span><article class="legalP" data-absoluteaddress="/kapittel/1/foreslåttparagraf/8/ledd/1/" id="kapittel-1-foreslåttparagraf-8-ledd-1">Skattyteren må innen fire år inntektsføre negativ saldo dersom han ikke innen fristen har dekket den negative saldo ved investering i driftsmidler. Skattyteren kan også avregne negativ saldo helt eller. delvis mot positiv saldo for driftsmidler med samme eller høyere avskrivningsprosent. Negativ saldo for driftsmidler som nevnt i § 44A- 2 første ledd b kan også avregnes mot positiv saldo for driftsmidler som nevnt i samme ledds c.</article><article class="legalP" data-absoluteaddress="/kapittel/1/foreslåttparagraf/8/ledd/2/" id="kapittel-1-foreslåttparagraf-8-ledd-2">For negativ saldo for driftsmidler som nevnt i §§ 44A-2 første ledd b, samt gevinst ved salg eller kansellering av kontrakt om kjøp av slike driftsmidler, er fristen for inntektsføring åtte år.</article></article><article class="futureLegalArticle" data-name="§44A-9" data-partID="§44a-9" data-absoluteaddress="/kapittel/1/foreslåttparagraf/9/" id="kapittel-1-foreslåttparagraf-9"><span class="futureLegalArticleHeader"><span class="legalArticleValue">§ 44A-9</span>. <span class="legalArticleTitle">Særlige bestemmelser ved uttak av driftsmidler og opphør av næring</span></span><article class="legalP" data-absoluteaddress="/kapittel/1/foreslåttparagraf/9/ledd/1/" id="kapittel-1-foreslåttparagraf-9-ledd-1">Ved skattlegging etter § 42 første ledd annet punktum, jf. tredje punktum, kan skattyteren velge å føre inntil halvparten av beløpet til fradrag på saldoen for vedkommende driftsmiddel.</article><article class="legalP" data-absoluteaddress="/kapittel/1/foreslåttparagraf/9/ledd/2/" id="kapittel-1-foreslåttparagraf-9-ledd-2">Ved opphør av næring må skattyteren ta negativ saldo til inntekt innen fem år etter opphørsåret. Tap (differanse mellom saldo og driftsmidlenes verdi ved opphøret) kan kreves fratrukket inntekten innen tre år etter opphørsåret. En ektefelles inntekt etter dette ledd kan kreves fradratt den annen ektefelles avskrivningsgrunnlag i opphørsåret, etter reglene i § 44A-8.</article><article class="legalP" data-absoluteaddress="/kapittel/1/foreslåttparagraf/9/ledd/3/" id="kapittel-1-foreslåttparagraf-9-ledd-3">Reglene om inntektsføring av negativ saldo etter annet ledd gjelder ikke når gjenlevende ektefelle eller livsarving overtar avdødes næring og det skatteansvar som hviler på den negative saldo.</article><article class="legalP" data-absoluteaddress="/kapittel/1/foreslåttparagraf/9/ledd/4/" id="kapittel-1-foreslåttparagraf-9-ledd-4">Salg av part i kommandittselskap regnes ikke som opphør av næring i forhold til bestemmelsene i denne paragraf. Restverdi på saldo etter salg kan likevel utgiftsføres i salgsåret.</article></article><article class="futureLegalArticle" data-name="§44A-10" data-partID="§44a-10" data-absoluteaddress="/kapittel/1/foreslåttparagraf/10/" id="kapittel-1-foreslåttparagraf-10"><span class="futureLegalArticleHeader"><span class="legalArticleValue">§ 44A-10</span>. <span class="legalArticleTitle">Avskrivningssatser</span></span><article class="legalP" data-absoluteaddress="/kapittel/1/foreslåttparagraf/10/ledd/1/" id="kapittel-1-foreslåttparagraf-10-ledd-1">Saldoen for driftsmidler som nevnt i § 44A-2 første ledd kan avskrives med inntil de satser som er nevnt i det følgende:</article><article class="legalP" data-absoluteaddress="/kapittel/1/foreslåttparagraf/10/ledd/2/" id="kapittel-1-foreslåttparagraf-10-ledd-2">For driftsmidler som nevnt i a, 35 pst.</article><article class="legalP" data-absoluteaddress="/kapittel/1/foreslåttparagraf/10/ledd/3/" id="kapittel-1-foreslåttparagraf-10-ledd-3">For driftsmidler som nevnt i b, 30 pst.</article><article class="legalP" data-absoluteaddress="/kapittel/1/foreslåttparagraf/10/ledd/4/" id="kapittel-1-foreslåttparagraf-10-ledd-4">For driftsmidler som nevnt i c, 9 pst.</article><article class="legalP" data-absoluteaddress="/kapittel/1/foreslåttparagraf/10/ledd/5/" id="kapittel-1-foreslåttparagraf-10-ledd-5">For driftsmidler som nevnt i c som ved ervervet har en gjenværende brukstid på mindre enn 20 år, 14 pst.</article><article class="legalP" data-absoluteaddress="/kapittel/1/foreslåttparagraf/10/ledd/6/" id="kapittel-1-foreslåttparagraf-10-ledd-6">For driftsmidler som nevnt i d, 6 pst.</article></article> <article class="defaultP" margin-top="true">§ 45 syvende til trettende ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Gevinst ved avhendelse eller tap av driftsmiddel som ikke kan kreves avskrevet etter bestemmelsene i § 44A, blir ved beskatningen å henføre til det år da salgssummen eller erstatningen kan kreves utbetalt.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Gevinst ved salg av aksjer i næring kan nyttes til nedskrivning på saldo for driftsmidler som nevnt i § 44A-2 første ledd a – c. Gevinst ved salg av aksjer i næring kan også kreves fritatt for inntektsskatt så langt den skal nyttes til kjøp av avskrivbare driftsmidler som nevnt i § 44A-2 første ledd a -c eller andre aksjer i næring. Bestemmelsene i første og annet punktum gjelder ikke der selgers næring omfatter forvaltning av andres midler og omsetning av aksjer inngår som et normalt ledd i denne forvaltningen.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Gevinst ved avhendelse av tomt som er nyttet som driftsmiddel i næring kan kreves fritatt for inntektsskatt så langt den skal nyttes til kjøp av nytt driftsmiddel.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Gevinst ved avhendelse eller tap av ikke avskrivbar arbeider- og funksjonærbolig kan kreves fritatt for inntektsskatt så langt den skal nyttes til kjøp av avskrivbart driftsmiddel eller arbeider- og funksjonærbolig. Som arbeider- eller funksjonærbolig etter dette ledd regnes bolig som inngår i en gruppe på minst åtte tilsvarende boliger og som leies ut til bedriftens ansatte.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">For fritak etter åttende ledd annet punktum og niende og tiende ledd gjelder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/8/punkt/1/" id="kapittel-1-ledd-8-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/8/punkt/1/ledd/1/" id="kapittel-1-ledd-8-punkt-1-ledd-1">Skattyteren må stille sikkerhet etter forskrifter fastsatt av Kongen.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/8/punkt/2/" id="kapittel-1-ledd-8-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/8/punkt/2/ledd/1/" id="kapittel-1-ledd-8-punkt-2-ledd-1">Nytt driftsmiddel, eventuelt nye aksjer i næring, må være ervervet eller kontrahert innen fire år etter utgangen av det år da driftsmidlet ble solgt eller gikk tapt eller det senere år da erstatningen tidligst kan kreves utbetalt.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/8/punkt/3/" id="kapittel-1-ledd-8-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/8/punkt/3/ledd/1/" id="kapittel-1-ledd-8-punkt-3-ledd-1">Gevinsten, eventuelt en forholdsmessig del av den, nedskrives på det nye driftsmiddel eller de nye aksjer uten fradrag ved inntektsligningen. Nedskrivning skal foretas på det første driftsmiddel eller de første aksjer som erverves, og for så vidt gjelder driftsmidler, som er av samme art som det solgte eller tapte driftsmiddel.</article></article></li></ul></article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Oppfylles ikke vilkårene for fritak som nevnt i foregående ledd b og c, skal endring av ligning, jf. ligningsloven § 9-5 nr. 2 b, foretas for gevinsten eller en forholdsmessig del av den.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Gevinst ved avhendelse eller tap kan kreves fritatt for inntektsskatt så langt salgs- eller erstatningssummen skal nyttes til kjøp av nytt driftsmiddel:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/10/punkt/1/" id="kapittel-1-ledd-10-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/10/punkt/1/ledd/1/" id="kapittel-1-ledd-10-punkt-1-ledd-1">Når et varelager er gått tapt ved brann eller annen ulykke eller er blitt ekspropriert eller solgt til erverver som kunne kreve det ekspropriert, og erstatningen eller salgssummen overstiger lagerets bokførte verdi. Som varelager regnes også besetningen av hester, storfe, småfe, griser, fjærfe, pelsdyr o.l. Reinvestering kan bare skje ved gjenkjøp av varer.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/10/punkt/2/" id="kapittel-1-ledd-10-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/10/punkt/2/ledd/1/" id="kapittel-1-ledd-10-punkt-2-ledd-1">Ved salg av livdyr, forutsatt at det antall hester og storfe over tre år som skattyteren hadde ved årets begynnelse, ved salget er redusert med minst en tredjedel. Reinvestering kan skje i avskrivbare driftsmidler, unntatt driftsmidler som nevnt i § 44A-2 første ledd d, eller ved gjenkjøp av dyr. Gevinsten skal dog inntektsbeskattes i utbetalingsåret i den utstrekning skattyteren er innrømmet inntektsfradrag for andel av kostpris ved gjenkjøp av dyr. Det kan ikke foretas nedskrivning av statusverdien på hester og storfe med gevinst som er fritatt for inntektsbeskatning etter reglene i denne paragraf.</article></article></li></ul></article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Reglene i ellevte og tolvte ledd gjelder tilsvarende for betinget skattefritak etter dette ledd, bortsett fra at frist for gjenanskaffelse etter dette ledds a) er to år.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1984-06-01-33/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene under I gjelder fra og med inntektsåret 1984. Departementet kan gi nærmere overgangsbestemmelser.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">§ 44 første ledd c annet punktum gjelder for goodwill ervervet etter 31. desember 1983.</article></section></main></body></html>