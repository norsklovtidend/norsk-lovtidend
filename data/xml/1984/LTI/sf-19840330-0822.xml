<!DOCTYPE html><html lang="no"><head><title>Forskrift om begrensning av egenandeler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1984-03-30-822</dd><dt class="dokid">DokumentID</dt><dd class="dokid">LTI/forskrift/1984-03-30-822</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 7</dd><dt class="dateInForce">I kraft fra</dt><dd class="dateInForce">1984-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§2-5</li><li>lov/1966-06-17-12/§2-6</li><li>lov/1966-06-17-12/§5-3</li><li>lov/1966-06-17-12/§5-8</li><li>forskrift/1984-02-17-435</li></ul></dd><dt class="dateOfPublication">Kunngjort</dt><dd class="dateOfPublication">1984-04-25</dd><dt class="title">Tittel</dt><dd class="title">Forskrift om begrensning av egenandeler.</dd><dt class="refid">RefID</dt><dd class="refid">forskrift/1984-03-30-822</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om begrensning av egenandeler.<ul class="tocSubUl"><li>§ 1. Hvem forskriften gjelder for,</li><li>§ 2. Hvilke egenandeler forskriften gjelder for.</li><li>§ 3. Hvilke utgifter som skal godtas som egenandeler etter forskriften her.</li><li>§ 4. Utgiftstak. Fritak for å betale egenandeler.</li><li>§ 5. Særregler for familier.</li><li>§ 6. Kvitteringskort Dokumentering av utgifter til helsetjenester.</li><li>§ 7. Frikort. Refusjon av egenandeler.</li><li>§ 8. Utbetaling av egenandel til helsepersonell m.v.</li><li>§ 9. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-03-30-822" id="dokument"><h1>Forskrift om begrensning av egenandeler.</h1><article class="legalP" data-absoluteaddress="/ledd/1/" id="ledd-1">Sosialdepartementet har 30. mars 1984, i medhold av lov 17. juni 1966 om folketrygd § 2-5 nr 1 første ledd, jf. kgl.res. 17. februar 1984 nr. 435, nr 2 bokstav d og nr 3 bokstav a, § 2-6 nr 1 første ledd, § 5-3 annet ledd og § 5-8 fjerde ledd, fastsatt forskrift om begrensning av egenandeler.</article><article class="legalArticle" data-lovdata-URL="LTI/forskrift/1984-03-30-822/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem forskriften gjelder for,</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften her gjelder for den som er trygdet og som er bosatt eller oppholder seg i riket. Den gjelder også for ektefelle og barn til en trygdet person når de har rett til medisinsk stønad under opphold her, uten selv å være trygdet.</article></article><article class="legalArticle" data-lovdata-URL="LTI/forskrift/1984-03-30-822/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hvilke egenandeler forskriften gjelder for.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder egenandeler for:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">legehjelp</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">psykologhjelp</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">viktigere legemidler</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">reiser som trygden betaler for</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">tekniske og andre hjelpemidler etter folketrygdlovens §§ 5-3 og 5-8.</article><article class="legalP" data-absoluteaddress="/paragraf/2/ledd/1/punkt/5/ledd/2/" id="paragraf-2-ledd-1-punkt-5-ledd-2">Forskriften gjelder bare for egenandeler som er betalt her i landet.</article></article></li></ul></article></article><article class="legalArticle" data-lovdata-URL="LTI/forskrift/1984-03-30-822/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Hvilke utgifter som skal godtas som egenandeler etter forskriften her.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Som egenandel ved legehjelp godtas et beløp tilsvarende differansen mellom folketrygdens refusjon og den honorarsatsen som til enhver tid gjelder som veiledende etter avtale mellom staten og Den norske lægeforening.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Som egenandel ved psykologhjelp godtas et beløp tilsvarende differansen mellom folketrygdens refusjon og den honorarsatsen som til enhver tid gjelder som veiledende etter avtale mellom staten og Norsk Psykologforening.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Som egenandel ved viktigere legemidler godtas de beløp som til enhver tid er fastsatt i Forskrifter om godtgjørelse av utgifter til viktigere legemidler.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Som egenandel ved reiser godtas de beløp som til enhver tid er fastsatt i Forskrifter om godtgjørelse av utgifter ved reise for undersøkelse og behandling. Reiseutgifter som ikke er større enn egenandelen går ikke inn under forskriften her.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Som egenandel ved tekniske og andre hjelpemidler godtas de beløp som til enhver tid er fastsatt i Regler om attføringshjelp og Regler for ytelser til bedring av den alminnelige funksjonsevne.</article></article></li></ul></article><article class="legalArticle" data-lovdata-URL="LTI/forskrift/1984-03-30-822/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utgiftstak. Fritak for å betale egenandeler.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den som i et kalenderår har betalt egenandel med et bestemt samlet beløp, som i forskriften her kalles utgiftstaket, skal for resten av kalenderåret være fritatt for å betale egenandeler. Utgiftstaket blir fastsatt av Stortinget.</article></article><article class="legalArticle" data-lovdata-URL="LTI/forskrift/1984-03-30-822/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Særregler for familier.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Egenandeler for barn under 16 år, herunder særkullsbarn, legges sammen med egenandelene til en av foreldrene. Når egenandelene for disse familiemedlemmene tilsammen har nådd utgiftstaket, skal hver av dem være fritatt for å betale egenandeler for resten av kalenderåret.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Som foreldre regnes her også fosterforeldre.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Ved separasjon og skilsmisse er det den av foreldrene som har foreldremyndigheten som kan kreve å få barns egenandeler lagt til sine egne. Ved delt foreldremyndighet må foreldrene treffe avtale seg imellom om hvem av dem som skal kunne legge barns egenandeler sammen med sine egne.</article></article><article class="legalArticle" data-lovdata-URL="LTI/forskrift/1984-03-30-822/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kvitteringskort Dokumentering av utgifter til helsetjenester.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For å dokumentere utgiftene til egenandeler skal legen, psykologen eller apoteket kvittere for egenandelen på et eget kort med betalt beløp, stempel, dato og underskrift. Trygdekontoret kvitterer for egenandeler ved reiser og tekniske hjelpemidler.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Trygdekontoret kan også påføre kortet egenandeler for legehjelp, psykologhjelp og viktigere legemidler på grunnlag av fremlagte kvitteringer.</article></article><article class="legalArticle" data-lovdata-URL="LTI/forskrift/1984-03-30-822/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Frikort. Refusjon av egenandeler.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Til personer som har nådd utgiftstaket, skal trygdekontoret utlevere et frikort. Dersom utgiftstaket er nådd ved at egenandeler for medlemmer av en familie er slått sammen, skal hver av disse familiemedlemmene ha frikort. Frikortet gjelder for resten av kalenderåret. Dette gjelder også om et barn fyller 16 år senere i kalenderåret.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Den som har frikort, skal være fritatt for å betale egenandeler for helsetjenester som nevnt i § 3. Hvis helsetjenesten er ytt av noen som ikke har avtale med trygdekontoret om direkte oppgjør, må den som har frikort likevel forskuttere egenandelen mot senere refusjon fra trygdekontoret.</article></article><article class="legalArticle" data-lovdata-URL="LTI/forskrift/1984-03-30-822/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling av egenandel til helsepersonell m.v.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom helsetjenesten er ytt av lege, psykolog, apotek eller skysskaffer som har avtale med trygdekontoret om direkte oppgjør, har vedkommende krav på refusjon fra trygdekontoret for egenandelen til pasient med frikort.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Hvis helsetjenesten er ytt av ansatt i kommunens helsetjeneste, har kommunen krav på refusjon for slik egenandel fra trygdekontoret.</article></article><article class="legalArticle" data-lovdata-URL="LTI/forskrift/1984-03-30-822/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriften her trer i kraft 1. april 1984.</article></article></main></body></html>