<!DOCTYPE html><html lang="no"><head><title>Forskrift om leveringsplikt, innsamling, mottak og behandling/ disponering av visse grupper spesialavfall.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1984-04-10-939</dd><dt class="dokid">DokumentID</dt><dd class="dokid">LTI/forskrift/1984-04-10-939</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 9</dd><dt class="dateInForce">I kraft fra</dt><dd class="dateInForce">1984-04-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§31</li></ul></dd><dt class="dateOfPublication">Kunngjort</dt><dd class="dateOfPublication">1984-05-16</dd><dt class="title">Tittel</dt><dd class="title">Forskrift om leveringsplikt, innsamling, mottak og behandling/ disponering av visse grupper spesialavfall.</dd><dt class="refid">RefID</dt><dd class="refid">forskrift/1984-04-10-939</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om leveringsplikt, innsamling, mottak og behandling/ disponering av visse grupper spesialavfall.<ul class="tocSubUl"><li>§ 1. Hva forskriften regulerer.</li><li>§ 2.</li><li>§ 3. Tillatelse.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8. Deklarasjon.</li><li>§ 9.</li><li>§ 10. Tilsyn.</li><li>§ 11. Unntak.</li><li>§ 12. Klage.</li><li>§ 13. Forurensningsgebyr.</li><li>§ 14. Straff.</li><li>§ 15. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-04-10-939" id="dokument"><h1>Forskrift om leveringsplikt, innsamling, mottak og behandling/ disponering av visse grupper spesialavfall.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 10. april 1984 i medhold av lov av 13. mars 1981 nr. 6 om vern mot forurensninger og om avfall (forurensningsloven) § 31.</article><article class="legalArticle" data-lovdata-URL="LTI/forskrift/1984-04-10-939/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften regulerer.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift fastsetter regler for leveringsplikt, innsamling, mottak og behandling/disponering av visse grupper spesialavfall som oppstar ved landbasert virksomhet og virksomhet på norsk kontinentalsokkel.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med spesialavfall menes i denne forskrift avfall som ikke hensiktsmessig kan behandles sammen med forbruksavfall fordi det kan medføre alvorlige forurensninger eller fare for skade på mennesker eller dyr.</article></article><article class="legalArticle" data-lovdata-URL="LTI/forskrift/1984-04-10-939/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Grupper av spesialavfall som omfattes av forskriften.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Forskriften omfatter følgende grupper spesialavfall:<table><tbody><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">1:</td><td data-text-align="left" data-vertical-align="top">Spillolje.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">2:</td><td data-text-align="left" data-vertical-align="top">Oljeavfall fra renseanlegg for oljeholdig avløpsvann.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">3:</td><td data-text-align="left" data-vertical-align="top">Oljeemulsjoner.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">4:</td><td data-text-align="left" data-vertical-align="top">Organiske løsningsmidler.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">5:</td><td data-text-align="left" data-vertical-align="top">Maling-, lim-, lakk- og trykkfargeavfall.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">6:</td><td data-text-align="left" data-vertical-align="top">Destillasjonsrester.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">7:</td><td data-text-align="left" data-vertical-align="top">Tjæreavfall.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">8:</td><td data-text-align="left" data-vertical-align="top">Avfall som inneholder kvikksølv eller kadmium i</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">kjemisk forbindelse eller i metallisk tilstand.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">9:</td><td data-text-align="left" data-vertical-align="top">Avfall som inneholder vannløslige kjemiske for-</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">bindelser av:</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">bly (Pb),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">kobber (Cu),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">sink (Zn),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">krom (Cr),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">nikkel (Ni),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">arsen (As),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">selen (Se),</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="left" data-vertical-align="top">barium (Ba).</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">10:</td><td data-text-align="left" data-vertical-align="top">Avfall som inneholder cyanid.</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">11:</td><td data-text-align="left" data-vertical-align="top">Kasserte plantevernmidler.</td></tr></tbody></table></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Statens forurensningstilsyn kan fastsette at forskriften også skal omfatte andre grupper spesialavfall enn de som er angitt i første ledd, herunder fastsette grenser for hvilke mengder pr. år som skal være unntatt fra leveringsplikt etter § 6.</article></article><article class="legalArticle" data-lovdata-URL="LTI/forskrift/1984-04-10-939/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatelse.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Enhver som driver virksomhet for innsamling, mottak eller behandling/disponering av de grupper spesialavfall som er nevnt under § 2, skal ha tillatelse fra Statens forurensningstilsyn eller den Miljøverndepartementet bemyndiger. Dette gjelder også for virksomheter som importerer eller eksporterer slikt avfall.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Eksisterende virksomheter skal innen 1. oktober 1984 søke om slik tillatelse.</article></article><article class="legalArticle" data-lovdata-URL="LTI/forskrift/1984-04-10-939/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Unntak fra krav om tillatelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Krav om tillatelse etter § 3 gjelder ikke for virksomhet som har tillatelse etter forurensninglovgivningen til å behandle/disponere eget spesialavfall. Det samme gjelder for mottaksanlegg som er etablert i medhold av forskrift om etablering av mottaksordninger for avfall fra skip.</article></article><article class="legalArticle" data-lovdata-URL="LTI/forskrift/1984-04-10-939/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Leveringsplikt – hovedregel</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Enhver som er i besittelse av spesialavfall som nevnt i § 2, plikter å levere avfallet til virksomhet med tillatelse etter § 3 eller mottaksanlegg som nevnt i § 4 forsåvidt gjelder oljeholdig avfall. Avfallet skal leveres minst en gang pr. år. Inntil behandlingsmåte er bestemt, skal avfallsbesitteren såvidt mulig unngå sammenblanding eller uttynning av ulike avfallsgrupper.</article></article><article class="legalArticle" data-lovdata-URL="LTI/forskrift/1984-04-10-939/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Unntak fra leveringsplikten for små mengder.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Leveringsplikten i § 5 gjelder likevel ikke når det pr. år oppstår mindre spesialavfall enn følgende mengder:<table><tbody><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">1:</td><td data-text-align="right" data-vertical-align="top">200 kg/år.</td><td data-text-align="left" data-vertical-align="top">regnet som olje</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">2:</td><td data-text-align="right" data-vertical-align="top">200 kg/år.</td><td data-text-align="left" data-vertical-align="top">regnet som olje</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">3:</td><td data-text-align="right" data-vertical-align="top">1 000 kg/år.</td><td data-text-align="left" data-vertical-align="top">regnet som emulsjon</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">4:</td><td data-text-align="right" data-vertical-align="top">200 kg/år.</td><td data-text-align="left" data-vertical-align="top">regnet som løsningsmiddel</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">5:</td><td data-text-align="right" data-vertical-align="top">200 kg/år,</td><td data-text-align="left" data-vertical-align="top">regnet som maling,– lim-, lakk- eller</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="right" data-vertical-align="top" /><td data-text-align="left" data-vertical-align="top">trykkfargeavfall</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">6:</td><td data-text-align="right" data-vertical-align="top">200 kg/år,</td><td data-text-align="left" data-vertical-align="top">regnet som destillasjonsrest</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">7:</td><td data-text-align="right" data-vertical-align="top">200 kg/år,</td><td data-text-align="left" data-vertical-align="top">regnet som tjære</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">8:</td><td data-text-align="right" data-vertical-align="top">1 kg/år,</td><td data-text-align="left" data-vertical-align="top">summen av de angitte stoffer regnet som</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="right" data-vertical-align="top" /><td data-text-align="left" data-vertical-align="top">rent metall</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">9:</td><td data-text-align="right" data-vertical-align="top">10 kg/år,</td><td data-text-align="left" data-vertical-align="top">summen av de angitte stoffer regnet som</td></tr><tr><td data-text-align="left" data-vertical-align="top" /><td data-text-align="left" data-vertical-align="top" /><td data-text-align="right" data-vertical-align="top" /><td data-text-align="left" data-vertical-align="top">rent metall</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">10:</td><td data-text-align="right" data-vertical-align="top">1 kg/år,</td><td data-text-align="left" data-vertical-align="top">regnet som cyanid</td></tr><tr><td data-text-align="left" data-vertical-align="top">avfallsgruppe</td><td data-text-align="left" data-vertical-align="top">11:</td><td data-text-align="right" data-vertical-align="top">5 kg/år,</td><td data-text-align="left" data-vertical-align="top">regnet som plantevernmiddel</td></tr></tbody></table></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Unntak fra leveringsplikten fritar ikke fra plikten til å disponere spesialavfallet på en miljømessig forsvarlig måte.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Statens forurensningstilsyn kan fastsette lavere grenser for leveringsplikt.</article></article><article class="legalArticle" data-lovdata-URL="LTI/forskrift/1984-04-10-939/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Unntak fra leveringsplikten for virksomhet med tillatelse til å disponere eget spesialavfall.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Virksomheter som etter forurensningslovgivningen har tillatelse til å disponere eget spesialavfall, er fritatt for leveringsplikt etter § 5 for de grupper spesialavfall som tillatelsen gjelder for.</article></article><article class="legalArticle" data-lovdata-URL="LTI/forskrift/1984-04-10-939/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Deklarasjon.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Avfallsprodusenten eller den som besitter spesialavfall som er leveringspliktig, skal sørge for at spesialavfall som leveres til mottaksplass eller behandlingsanlegg, blir deklarert på skjema godkjent av Statens forurensningstilsyn.</article></article><article class="legalArticle" data-lovdata-URL="LTI/forskrift/1984-04-10-939/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Emballasje, merking og transport.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Før spesialavfall leveres til mottaksplass eller behandlingsanlegg, skal avfallsprodusenten eller den som besitter spesialavfall, sørge for at spesialavfallet er emballert på en slik måte at det er egnet for lagring og transport. Emballasjen skal være merket med deklarasjonsskjemaets løpenummer. Merkingen av emballasjen skal være slik at den er lett synlig og bestandig for fysiske og klimatiske påvirkninger. For øvrig kommer gjeldende forskrifter om transport av farlig gods til anvendelse.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Forskrifter om merking, omsetning m.v. av kjemiske stoffer og produkter som kan medføre helsefare, fastsatt ved kgl.res. 26. november 1982, kommer ikke til anvendelse for spesialavfall som transporteres eller håndteres etter denne forskriften.</article></article><article class="legalArticle" data-lovdata-URL="LTI/forskrift/1984-04-10-939/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Statens forurensningstilsyn eller den Miljøverndepartementet bemyndiger, fører tilsyn med at bestemmelsene i denne forskriften overholdes.</article></article><article class="legalArticle" data-lovdata-URL="LTI/forskrift/1984-04-10-939/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Unntak.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Statens forurensningstilsyn eller den Miljøverndepartementet bemyndiger kan gjøre unntak fra denne forskriften.</article></article><article class="legalArticle" data-lovdata-URL="LTI/forskrift/1984-04-10-939/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Vedtak truffet i medhold av denne forskriften kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1984-04-10-939/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forurensningsgebyr.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan Statens forurensningstilsyn eller den Miljøverndepartementet bemyndiger, fastsette forurensningsgebyr til staten i medhold av lov om vern mot forurensninger og om avfall § 73.</article></article><article class="legalArticle" data-lovdata-URL="LTI/forskrift/1984-04-10-939/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Ved overtredelse av denne forskriften eller vedtak truffet i medhold av denne forskriften, kommer lov om vern mot forurensninger og om avfall kap. 10 til anvendelse, dersom forholdet ikke går inn under noen strengere straffebestemmelser.</article></article><article class="legalArticle" data-lovdata-URL="LTI/forskrift/1984-04-10-939/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskriften trer ikraft straks.</article></article></main></body></html>