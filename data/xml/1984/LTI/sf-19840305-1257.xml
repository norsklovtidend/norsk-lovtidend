<!DOCTYPE html><html lang="no"><head><title>Noteringsforskrift for skattepliktige som driver jordbruk., gartneri eller skogbruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:18</dd><dt class="legacyID">Datokode</dt><dd class="legacyID">FOR-1984-03-05-1257</dd><dt class="dokid">DokumentID</dt><dd class="dokid">LTI/forskrift/1984-03-05-1257</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 13</dd><dt class="dateInForce">I kraft fra</dt><dd class="dateInForce">1984-03-05</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-07-19</dd><dt class="title">Tittel</dt><dd class="title">Noteringsforskrift for skattepliktige som driver jordbruk., gartneri eller skogbruk.</dd><dt class="refid">RefID</dt><dd class="refid">forskrift/1984-03-05-1257</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Noteringsforskrift for skattepliktige som driver jordbruk., gartneri eller skogbruk.<ul class="tocSubUl"><li>§ 1. Hva noteringsplikten omfatter</li><li>§ 2. Noteringsbøker, lister og utdragsskjema</li><li>§ 3. Første gangs åpningsstatus</li><li>§ 4. Senere status</li><li>§ 5. Føring avnoteringsbøker</li><li>§ 6. Bilag og attestasjoner</li><li>§ 7. Føring av lister over dagsverk m.m.</li><li>§ 8. Uttak av produkter</li><li>§ 9. Oppbevaring</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1984-03-05-1257" id="dokument"><h1>Noteringsforskrift for skattepliktige som driver jordbruk., gartneri eller skogbruk.</h1><article class="legalP" data-absoluteaddress="/ledd/1/" id="ledd-1">Fastsatt av Skattedirektoratet 5. mars 1984 med hjemmel i ligningsloven § 5-l nr. 8 etter delegeringsvedtak av 5. mars 1984 fra Finansdepartementet.</article><article class="legalP" data-absoluteaddress="/ledd/2/" id="ledd-2">(Da spørsmålet om hjemmelstilknytningen for regnskapsplikten i landbruket for tiden er oppe til vurdering i Finansdepartementet, har Skattedirektoratet valgt å vedta Riksskattestyrets gamle noteringsregler av 11. juli 1953 med få endringer.)</article><article class="legalArticle" data-lovdata-URL="LTI/forskrift/1984-03-05-1257/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva noteringsplikten omfatter</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse noteringsforskriftene gjelder for alle som har plikt til å føre noteringer i medhold av ligningsloven § 5-1 nr. 2.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Noteringene skal omfatte den skattepliktiges samlede næringsvirksomhet innenfor jordbruk, gartneri og skogbruk.</article></article><article class="legalArticle" data-lovdata-URL="LTI/forskrift/1984-03-05-1257/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Noteringsbøker, lister og utdragsskjema</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det skal innrettes en noteringsbok. I denne skal i det minste noteres:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Alle kontante inn- og utbetalinger som vedrører jordbruk, gartneri og skogbruk. Ved årsoppgjøret skal alle inntekts- og utgiftsføring følge leveringsåret for varen eller tjenesten, uansett om det er foretatt oppgjør.</article><article class="legalP" data-absoluteaddress="/paragraf/2/ledd/1/punkt/1/ledd/2/" id="paragraf-2-ledd-1-punkt-1-ledd-2">Videre skal enten i noteringsboken eller i særskilte lister eller hjelpebøker føres:</article></article></li><li data-li-identifier="2)" data-name="2)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Uttak av produkter til husholdningen, til privat bruk og til tjenere og kårfolk. Se nærmere § 8.</article></article></li><li data-li-identifier="3)" data-name="3)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Bytte av varer eller tjenester.</article></article></li><li data-li-identifier="4)" data-name="4)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Ytelser mellom gårdsbruk og skog eller andre næringer som den noteringspliktige driver. Se nærmere § 8.</article></article></li><li data-li-identifier="5)" data-name="5)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Fordeling av dagsverk for leid hjelp. Se nærmere § 7.</article></article></li><li data-li-identifier="6)" data-name="6)"><article class="listArticle" data-absoluteaddress="/paragraf/2/ledd/1/punkt/6/" id="paragraf-2-ledd-1-punkt-6"><span class="data-originalId">6)</span><article class="legalP" data-absoluteaddress="/paragraf/2/ledd/1/punkt/6/ledd/1/" id="paragraf-2-ledd-1-punkt-6-ledd-1">Notater over anvendt areal særskilt for de forskjellige vekster.</article><article class="legalP" data-absoluteaddress="/paragraf/2/ledd/1/punkt/6/ledd/2/" id="paragraf-2-ledd-1-punkt-6-ledd-2">Noteringspliktige som har torgsalg skal føre egen noteringsbok for torgsalget (torgsalgsbok).</article><article class="legalP" data-absoluteaddress="/paragraf/2/ledd/1/punkt/6/ledd/3/" id="paragraf-2-ledd-1-punkt-6-ledd-3">For hvert år skal det på et utdragsskjema settes opp utdrag og sammendrag fra noteringene med oppdeling svarende til postene i næringsoppgaveskjemaene. Utdragene kan helt eller delvis foretas ved gjennomskrift på løse blad eller kort, som i tilfelle må oppbevares samlet og i god orden.</article><article class="legalP" data-absoluteaddress="/paragraf/2/ledd/1/punkt/6/ledd/4/" id="paragraf-2-ledd-1-punkt-6-ledd-4">Noteringsbøkene skal være innbundne og sidene skal være nummerert før bøkene blir tatt i bruk. Bøkene føres med blekk eller kopiblyant. Løse blad eller kort kan også føres med maskin. Det som er skrevet i bøkene og listene eller på gjennomskriftsblad eller -kort må ikke gjøres uleselig. Heller ikke må det rives ut noe blad av innbunden noteringsbok eller fjernes lister eller noe gjennomskriftsblad eller -kort.</article></article></li></ul></article></article><article class="legalArticle" data-lovdata-URL="LTI/forskrift/1984-03-05-1257/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Første gangs åpningsstatus</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">I første gangs åpningsstatus skal aktiva være inndelt i grupper og skal for jord- og skogbrukets vedkommende være spesifisert således som i oppstillingene i skjema for næringsoppgaver. Denne status kan settes opp i en statusbok eller i form av en særskilt fortegnelse.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved verdsettelse av de forskjellige eiendeler i første gangs åpningsstatus skal følgende regler følges:</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved oppføring av fast eiendom, maskiner og redskap skal en ta utgangspunkt i den virkelige kostpris for den nåværende eier. Hvilte det kår (føderåd) på gården da den ble overtatt, skal kapitalverdien av dette regnes med i kostprisen. Når eiendommen eller løsøret er overtatt ved kjøp fra foreldre og det ble betalt betydelig underpris på grunn av åsetesrett, langvarig arbeid på gården e.l., kan antatt omsetningsverdi eller vanlig pris i fritt salg på overtakingstiden legges til grunn som kostpris. Tilsvarende skjønnsmessig kostpris kan også nyttes i andre tilfelle, der det ikke lar seg gjøre å bringe den virkelige kostpris på det rene.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Har eieren overtatt eiendommen med løsøre under ett, må kostprisen fordeles på fast eiendom og løsøre etter skjønn. Kostprisen for den faste eiendom må fordeles på jord, bygninger (og andre avskrivbare anlegg) og skog. De enkelte aktiva eller grupper av aktiva skal føres opp i status med kostpris, i tilfelle andel av kostpris, med tillegg av eierens påkostninger (ikke vedlikehold) og fradrag for avskrivninger i hans eiertid. Så langt eieren har fått bestemte fradrag for avskrivning ved ligningen, skal det regnes med disse avskrivninger. For øvrig blir avskrivning inntil åpningen av regnskapet å fastsette etter skjønn på grunnlag av driftsmidlets antatte varighet fra Overtakingstidspunktet eller fra den tid driftsmidlet ble ferdig og tatt i bruk, om det er oppført av den nåværende eier.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Hester føres opp enkeltvis med navn, alder og antatt salgsverdi. Hester på 12 år og derover verdsettes dog ikke høyere enn til antatt slakteverdi.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Andre husdyr føres opp i grupper etter art, kjønn og alder i samsvar med oppdelingen på næringsoppgaven.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Kuer føres opp med gjennomsnittlig antatt salgsverdi, hvorunder hensyn tas til størrelse, alder, kvalitet og drektighetsgrad. Hvis en høyere verdi for kuene som helhet ikke godtgjøres, settes de til gjennomsnittlig slakteverdi med tillegg av 15 prosent.</article><article class="legalP" data-absoluteaddress="/paragraf/3/ledd/8/" id="paragraf-3-ledd-8">For kviger, kalver, okser og griser over 3 måneder finnes enhetsprisen for hver gruppe på grunnlag av antatt salgsverdi for det enkelte dyr.</article><article class="legalP" data-absoluteaddress="/paragraf/3/ledd/9/" id="paragraf-3-ledd-9">Smågriser, sauer, geiter og fjærfe verdsettes etter en felles enhetspris innen hver gruppe, beregnet på grunnlag av antatt salgsverdi.</article><article class="legalP" data-absoluteaddress="/paragraf/3/ledd/10/" id="paragraf-3-ledd-10">Avlingslager av korn, erter, frø og poteter må alltid tas med i status hva enten det er bestemt til salg, til forbruk i husholdningen, til såfrø eller til oppforing. På gårdsbruk hvor det vanligvis forekommer salg av grønnsaker, frukt eller stråfôr, må en likeledes alltid ta med lager av disse produkter som er bestemt til salg eller til bruk i driften. For øvrig er det en frivillig sak om en vil ta med lager av stråfôr, rotvekster og silofor i status. Holdes lager av sistnevnte produkter utenfor, blir det avlingslager som medtas i status, å føre opp med antatt netto salgsverdi.</article><article class="legalP" data-absoluteaddress="/paragraf/3/ledd/11/" id="paragraf-3-ledd-11">Gårdbrukere som ønsker å ta med hele avlingslageret (også rotvekster og silofor m.m.) i status, skal verdsette lageret etter følgende regler:</article><article class="legalP" data-absoluteaddress="/paragraf/3/ledd/12/" id="paragraf-3-ledd-12">Alt i lager av korn, erter og såfrø verdsettes til antatt netto salgsverdi. Den samme verdsettingsmåte nyttes også for annet avlingslager når dette antas å bli solgt eller tatt ut som naturalier til egen husholdning, kårfolk og til tjenere med egen husholdning.</article><article class="legalP" data-absoluteaddress="/paragraf/3/ledd/13/" id="paragraf-3-ledd-13">Den delen av avlingslageret som antas å bli oppforet på egen buskap, verdsettes i første gangs åpningsstatus på grunnlag av siste års gjennomsnittlige utbetalingspris for kumelk på meieriet, idet verdien pr. fôrenhet av ulike forslag settes slik:</article><article class="legalP" data-absoluteaddress="/paragraf/3/ledd/14/" id="paragraf-3-ledd-14">Fôrenhetsprisen for grøpp, poteter og rotvekster settes lik melkeprisen. Fôrenhetsprisen for høy, grønnfôr og silofôr settes 20 prosent lavere og fôrenhetsprisen for halm og hakk 50 prosent lavere enn melkeprisen. Prisen pr. kg. av ulike forslag finnes så ved å dividere fôrenhetsprisen med det antall kg. som antas å gå med av vedkommende forslag til en fôrenhet.</article><article class="legalP" data-absoluteaddress="/paragraf/3/ledd/15/" id="paragraf-3-ledd-15">Det vurderingsprinsipp som velges for avlingslageret må følges fra år til år.</article><article class="legalP" data-absoluteaddress="/paragraf/3/ledd/16/" id="paragraf-3-ledd-16">Innkjøpt varelager i jordbruket som kraftfor, kunstgjødsel, drivstoffer m.v. verdsettes til innkjøpspris med tillegg av frakt.</article><article class="legalP" data-absoluteaddress="/paragraf/3/ledd/17/" id="paragraf-3-ledd-17">Materiallager i jordbruket foredlet av virke fra egen skog føres opp med netto salgsverdi på det tidspunkt da virket ble foredlet. Innkjøpt materiallager i jordbruket verdsettes til innkjøpspris med tillegg av frakt.</article><article class="legalP" data-absoluteaddress="/paragraf/3/ledd/18/" id="paragraf-3-ledd-18">Hvis det drives foredling av skogsvirke med salg for øye, føres materiallageret opp med antatt netto salgsverdi på det tidspunkt da virket ble foredlet.</article><article class="legalP" data-absoluteaddress="/paragraf/3/ledd/19/" id="paragraf-3-ledd-19">Lager av tømmer, kubb, ved o.l. under skogbrukets status verdsettes etter påløpne direkte driftsutgifter, verdi av eget arbeid og bruk av egne driftsmidler medregnet, men uten tillegg for rotverdien.</article><article class="legalP" data-absoluteaddress="/paragraf/3/ledd/20/" id="paragraf-3-ledd-20">Det skal settes opp spesifisert liste over «uoppgjorte poster», det vil si over de ved årsskiftet utestående fordringer og uoppgjorte gjeldsposter i næringsvirksomhet. Listen kan settes opp i en egen avdeling av noteringsboken.</article></article><article class="legalArticle" data-lovdata-URL="LTI/forskrift/1984-03-05-1257/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Senere status</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Noteringspliktige skal for hvert år ta opp sluttstatus for sin samlede næringsvirksomhet. Denne status bør settes opp i statusbok eller i form av særskilt fortegnelse, således som angitt i § 3 første ledd, men det er tilstrekkelig at postene blir oppført i avskrifter av næringsoppgaver og selvangivelse for vedkommende år i samsvar med de krav skjemaene for disse oppgaver setter til spesifikasjoner og gruppering. Mulige uoppgjorte poster ved årets utgang settes opp spesifisert i samsvar med § 3, siste ledd.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fast eiendom, maskiner og redskap skal i sluttstatus føres opp med de samme verdier som eiendelene er ført opp med i årets åpningsstatus, med tillegg av utgifter til nyanlegg, forbedringer og tilkjøp og med fradrag for avskrivning og frasalg samt for tilbakebetalt skogavgift og offentlige tilskudd o.l. til nyanlegg i skogbruket.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dyr som var voksne allerede ved årets begynnelse og som fremdeles er i behold, skal ved årets slutt verdsettes etter beregnet gjennomsnittsverdi av alle voksne dyr innen den enkelte dyreart i åpningsstatus. Som voksne dyr ved årets begynnelse regnes i denne forbindelse storfe over 2 år (nye og eldre kyr), avlsgriser som var over 1/2 år, dessuten sauer, geiter, gjess, ender og kalkuner som var over 1 år.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Nye dyr av samme slag som nevnt foran og som er av eget oppal, skal i prinsippet verdsettes etter selvkost, herunder dog ikke medregnet verdien av eget eller leid arbeid med fôrproduksjon, foring og stell vedrørende oppalet. Skattedirektoratet fastsetter hvert år etter at Landbruksdepartementets uttalelse er innhentet, de enhetspriser som skal nyttes for nye dyr ved årets ligning.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Med utgangspunkt i enhetsprisene for nye voksne dyr, fastsettes enhetspriser for yngre dyr av eget oppal etter følgende forholdstall:<table><tbody><tr><td data-text-align="left" data-vertical-align="top">Kviger</td><td data-text-align="left" data-vertical-align="top">over 1 ½ år</td><td data-text-align="right" data-vertical-align="top">80 pst.</td></tr><tr><td data-text-align="left" data-vertical-align="top">Kviger</td><td data-text-align="left" data-vertical-align="top">1 – 1 ½ år</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Ungfe</td><td data-text-align="left" data-vertical-align="top">% -1 år</td><td data-text-align="right" data-vertical-align="top">40 pst.</td></tr><tr><td data-text-align="left" data-vertical-align="top">Kalver</td><td data-text-align="left" data-vertical-align="top">under ½ år</td><td data-text-align="right" data-vertical-align="top">20 pst.</td></tr><tr><td data-text-align="left" data-vertical-align="top">Okser</td><td data-text-align="left" data-vertical-align="top">over 1 år</td><td data-text-align="right" data-vertical-align="top">70 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">6 måneder</td><td data-text-align="right" data-vertical-align="top">100 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">4-5 måneder</td><td data-text-align="right" data-vertical-align="top">80 pst.</td></tr><tr><td data-text-align="left" data-vertical-align="top">Slaktegriser ca.</td><td data-text-align="left" data-vertical-align="top">3-4 måneder</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Smågriser ca.</td><td data-text-align="left" data-vertical-align="top">2-3 måneder</td><td data-text-align="right" data-vertical-align="top">40 pst.</td></tr><tr><td data-text-align="left" data-vertical-align="top">Smågriser ca.</td><td data-text-align="left" data-vertical-align="top">under 2 måneder</td><td data-text-align="right" data-vertical-align="top">20 pst.</td></tr><tr><td data-text-align="left" data-vertical-align="top">Sauer (gimrer og værer)</td><td data-text-align="left" data-vertical-align="top">under 1 år</td><td data-text-align="right" data-vertical-align="top">60 pst.</td></tr><tr><td data-text-align="left" data-vertical-align="top">Geiter (risbit)</td><td data-text-align="left" data-vertical-align="top">under 1 år</td><td data-text-align="right" data-vertical-align="top">75 pst.</td></tr></tbody></table><p class="leddfortsettelse">Avrundingsregler</p></article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Beregnet enhetspris som overstiger kr 900, avrundes til nærmeste hele kr 100. Enhetspriser på kr 400-900 avrundes til nærmeste hele kr 50. Lavere enhetspriser avrundes til nærmeste hele kr 10.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Dyr av samme slag som nevnt foran, men som er innkjøpt i året til fornyelse eller utvidelse av egen buskap, kan statusføres etter samme regler som for dyr av eget oppal.</article><article class="legalP" data-absoluteaddress="/paragraf/4/ledd/8/" id="paragraf-4-ledd-8">Fôringsdyr og ungdyr innkjøpt med tanke på salg av slakt og livdyr, skal i det minste statusføres etter innkjøpspris.</article><article class="legalP" data-absoluteaddress="/paragraf/4/ledd/9/" id="paragraf-4-ledd-9">Hester av eget oppal skrives opp for tilvekst etter øket salgsverdi til 3 års alder og skrives normalt ned til slakteverdi over 8 år, regnet fra og med 4 års alder. For innkjøpte hester legges innkjøpsprisen til grunn, hvoretter disse behandles på samme måte som for hester av eget oppal.</article><article class="legalP" data-absoluteaddress="/paragraf/4/ledd/10/" id="paragraf-4-ledd-10">Verpehøner og kyllinger som skal settes inn i eggproduksjon, skal i sluttstatus alltid føres opp med en enhetspris som tilsvarer slakteverdien for voksne verpehøner, basert på avregningsprisen 1. juli i inntektsåret.</article><article class="legalP" data-absoluteaddress="/paragraf/4/ledd/11/" id="paragraf-4-ledd-11">Lager av korn, frø, grønnsaker, frukt og planter for salg i veksthus eller på friland, skal minst statusføres til produksjonskostnadene. Den samme verdsettingsmåte nyttes også for annet avlingslager som er bestemt for salg, herunder også foredlet skogsvirke samt ull, huder og skinn. Som produksjonskostnader for korn og oljevekstfrø regnes 60 % av statens garanterte basispriser. For annet frø og poteter samt annet selvprodusert varelager for salg, settes produksjonskostnadene til 50 % av jordbruksavtalens priser. For varelager for salg som det ikke er fastsatt priser for i jordbruksavtalen, settes produksjonskostnadene til 50 % av salgsverdien. For slike produkter legges prisene pr. 1. juli i inntektsåret til grunn.</article><article class="legalP" data-absoluteaddress="/paragraf/4/ledd/12/" id="paragraf-4-ledd-12">Ved verdsetting av tømmer, kubb, ved o.l. under skogbrukets sluttstatus etter påløpne driftsutgifter er det ikke nødvendig å ta med verdi av brukerens arbeid og bruk av egne biler, traktorer og hester.</article><article class="legalP" data-absoluteaddress="/paragraf/4/ledd/13/" id="paragraf-4-ledd-13">Den årlige sluttstatus blir uten endringer å regne som åpningsstatus for det følgende inntektsår. Dersom ligningsmyndighetene har forandret på statusansettelsene, bør dog skattyteren gjennomføre tilsvarende retting i sine oppstillinger.</article></article><article class="legalArticle" data-lovdata-URL="LTI/forskrift/1984-03-05-1257/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Føring avnoteringsbøker</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Innføring i noteringsbok skal foretas daglig. Det skal skilles mellom inntekter og utgifter, og posteringene skal føres brutto i slik utstrekning at retur- og motytelser går fram av noteringsboken. Noteringene må tilfredsstille de krav som følger av forskrifter gitt med hjemmel i merverdiavgiftsloven § 45 og lov om investeringsavgift § 7. Alle poster skal dateres og føres så spesifisert og med så utførlig tekst at noteringene gir tilstrekkelig grunnlag for senere utfylling av utdragsskjema og næringsoppgaver.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom det ikke blir ført mellomregnskap (personregnskap), skal inntekter og utgifter ikke føres inn i noteringsboken før betaling finner sted bortsett fra uoppgjorte poster ved årsskiftet. Betaling av uoppgjorte poster, oppført på liste som nevnt i § 3, siste ledd (jf. § 4, første ledd, siste punktum) må da ikke føres sammen med de øvrige noteringer i noteringsboken, men noteres på vedkommende liste.</article></article><article class="legalArticle" data-lovdata-URL="LTI/forskrift/1984-03-05-1257/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Bilag og attestasjoner</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Alle poster i noteringsbok og i liste over uoppgjorte poster skal være dokumentert ved bilag. Bilagene skal nummereres fortløpende og oppbevares velordnet. De samme nummer skal noteres på de tilsvarende linjer i noteringsbok eller liste.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Torgsalg skal være attestert i torgsalgsboken av den som foretar torgføringen.</article></article><article class="legalArticle" data-lovdata-URL="LTI/forskrift/1984-03-05-1257/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Føring av lister over dagsverk m.m.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Arbeidslister skal føres slik at de gir tilstrekkelig grunnlag for fordeling av lønninger. Listene skal i alminnelighet føres minst ukentlig.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Privat bruk av eget motorkjøretøy som også brukes i næringen skal i alminnelighet listeføres minst for hver måned. Det samme gjelder bruk av egen motorredskap og egne hester til nyanlegg og betydeligere forbedringer.</article></article><article class="legalArticle" data-lovdata-URL="LTI/forskrift/1984-03-05-1257/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Uttak av produkter</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Uttak av produkter til husholdningen, til privat bruk og til tjenere og kårfolk og uttak fra en yrkesgren (næring) til en annen skal føres i noteringsboken eller i særskilte lister. Posteringene skal vise slag, mengde og ansatt verdi.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Uttakene skal vanligvis føres etter hvert. Dette gjelder i alle tilfelle for slakt. Uttak av melk, som er noenlunde jevnt fra dag til dag, kan føres pr. uke eller pr. måned. Dersom skattedirektoratets takseringsregel nyttes, er det tilstrekkelig å føre uttaket ved årets utgang. Uttak til husholdningen av grønnsaker, bær og sommerfrukt kan føres når innhøstningen er slutt. Uttak til husholdningen av høst- og vinterfrukt, vintergrønnsaker (gulrøtter, kålrot m.m.), poteter og honning kan føres ved årets slutt. Det samme gjelder alt uttak av skogsvirke og torv samt husvær for privat bruk og kårfolk.</article></article><article class="legalArticle" data-lovdata-URL="LTI/forskrift/1984-03-05-1257/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Oppbevaring</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Alle noteringsbøker, noteringer over bruken av innmarken, lister, utdragsskjema og gjennomskriftsblad eller -kort skal oppbevares i minst 10 år fra utgangen av det siste inntektsår de er ført for. Bilag skal oppbevares i minst 10 år fra utgangen av det inntektsår de vedkommer.</article></article><article class="legalArticle" data-lovdata-URL="LTI/forskrift/1984-03-05-1257/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft straks, og gis virkning fra 1. januar 1984.</article></article></main></body></html>