<!DOCTYPE html><html lang="no"><head><title>Forskrift om endringer i forskrift for utslipp av avløpsvann fra bolig- og fritidsbebyggelse med separate avløpsløsninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:38</dd><dt class="legacyID">Datokode</dt><dd class="legacyID">FOR-1984-01-13-417</dd><dt class="dokid">DokumentID</dt><dd class="dokid">LTI/forskrift/1984-01-13-417</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 4</dd><dt class="dateInForce">I kraft fra</dt><dd class="dateInForce">1984-01-13</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-01-25-17</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6</li></ul></dd><dt class="dateOfPublication">Kunngjort</dt><dd class="dateOfPublication">1984-03-13</dd><dt class="title">Tittel</dt><dd class="title">Forskrift om endringer i forskrift for utslipp av avløpsvann fra bolig- og fritidsbebyggelse med separate avløpsløsninger.</dd><dt class="refid">RefID</dt><dd class="refid">forskrift/1984-01-13-417</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endringer i forskrift for utslipp av avløpsvann fra bolig- og fritidsbebyggelse med separate avløpsløsninger.<ul class="tocSubUl"><li>§ 4. (Myndighet til å treffe vedtak)</li><li>§ 5. (Søknad om utslipptillatelse)</li><li>§ 6. (Den videre saksbehandling)</li><li>§ 7. (Kriterier og vilkår for avgjørelsen)</li><li>§ 8. (Ansvarshavende, melding, kontroll m.m.)</li><li>§ 10. (Forholdet til forvaltningsloven. Klage m.v.)</li><li>§ 11. (Tilsyn m.v.)</li><li>§ 12. (Forurensningsgebyr)</li><li>§ 13. (Straff)</li></ul></li></ul></dd></dl></header><main class="documentBody" data-lovdata-URL="LTI/forskrift/1984-01-13-417" id="dokument"><h1>Forskrift om endringer i forskrift for utslipp av avløpsvann fra bolig- og fritidsbebyggelse med separate avløpsløsninger.</h1><article class="legalP" data-absoluteaddress="/ledd/1/" id="ledd-1">Miljøverndepartementet har 13. januar 1984 med hjemmel i lov 13. mars 1981 nr. 6 om vern mot forurensninger og om avfall, fastsatt følgende endringer i forskrift av 25. januar 1980 for utslipp av avløpsvann fra bolig- og fritidsbebyggelse med separate avløpsløsninger.</article><article class="legalArticle" data-lovdata-URL="LTI/forskrift/1984-01-13-417/§4" data-name="§4" data-partID="§4" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(Myndighet til å treffe vedtak)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med mindre noe annet følger av annet til fjerde ledd, avgjøres søknaden av kommunen.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Søknad om utslipp i tettbygd strøk avgjøres av fylkesmannen dersom kommunen ikke avslår søknaden. Fylkesmannen kan for bestemte områder eller for visse typer saker, bestemme at kommunen også skal ha myndighet til å gi tillatelser til utslipp i tettbygd strøk.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Departementet skal underrettes om delegeringsvedtaket.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Fylkesmannen avgjør søknad om å gjøre unntak fra de tekniske retningslinjene fastsatt av departementet. Fylkesmannen kan for et bestemt område gi kommunen myndighet til å treffe vedtak om å fravike normalkravene til rensing og tekniske anlegg.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Fylkesmannen kan bestemme at han selv, og ikke kommunen skal avgjøre søknad om utslipp i bestemte områder eller for visse typer saker.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Selv om det etter annet til fjerde ledd er fylkesmannen som har myndighet til å avgjøre søknaden, kan kommunen avslå den.</article></article><article class="legalArticle" data-lovdata-URL="LTI/forskrift/1984-01-13-417/§5" data-name="§5" data-partID="§5" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Søknad om utslipptillatelse)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad om utslipptillatelse sendes kommunen. Kommunen skal i alminnelighet kreve at utslippssøknad skal fremmes samtidig med søknad om byggetillatelse eller fradeling av tomt etter bygningslovens § 66 nr. 2 og at søknaden skal behandles under ett. Søkeren skal etter kommunens nærmere bestemmelser varsle de nærmeste naboer om det påtenkte utslippet.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Søkeren plikter å gi de opplysninger som er nødvendige for å behandle søknaden, og kan pålegges å betale utgiftene til nødvendige sakkyndige undersøkelser, jf. forurensningslovens § 12.</article></article><article class="legalArticle" data-lovdata-URL="LTI/forskrift/1984-01-13-417/§6" data-name="§6" data-partID="§6" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Den videre saksbehandling)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søknaden behandles av kommunen når alle nødvendige opplysninger foreligger. Dersom det etter § 4 er fylkesmannen som har myndighet til å gi tillatelse, sender kommunen saken til ham med sin uttalelse, med mindre søknaden avslås av kommunen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom kommunen foreslår godkjenning av enkeltutslipp i tettbygd strøk, jf. § 4 annet ledd, skal den sammen med sin uttalelse i saken innsende en plan eller annen oversikt som viser hvordan utslippet er tenkt tilpasset fremtidige avløpsløsninger for området sett i sammenheng med eksisterende og planlagt arealutnytting.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">I utslippssaker hvor helsemessige eller hygieniske ulemper kan oppstå, kan helserådsordføreren kreve at saken skal forelegges helserådet til behandling før kommunen avgjør om utslippstillatelse skal gis. Helserådsordføreren skal tilsendes nødvendige saksdokumenter før kommunens behandling.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Fylkesmannen skal underrettes om kommunens vedtak. Er det fylkesmannen som treffer avgjørelse skal han underrette kommunen om vedtaket.</article></article><article class="legalArticle" data-lovdata-URL="LTI/forskrift/1984-01-13-417/§7" data-name="§7" data-partID="§7" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Kriterier og vilkår for avgjørelsen)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Avgjørelsen av om tillatelse skal gis, og fastsetting av vilkårene for tillatelsen, skal skje på grunnlag av en avveining av de skader og ulemper utslippet vil volde allmenne og private interesser mot de fordeler utslippstillatelse vil medføre.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tillatelse skal ikke gis dersom avløpsvannet med rimelighet kan kreves ført til et større avløpssystem.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ved avgjørelse om utslippstillatelse skal gis, kan det legges særlig vekt på om bebyggelsen på grunn av sin tilknytning til næringsvirksomhet må ha en bestemt beliggenhet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Utslippstillatelse etter disse forskrifter kan bare gis i overensstemmelse med retningslinjer om dimensjonering og utforming av tekniske avløpsanlegg fastsatt av departementet, jf. dog § 4 tredje ledd. Ytterligere vilkår for utslippstillatelse kan settes hvor dette er nødvendig, jf. forurensningslovens § 16.</article></article><article class="legalArticle" data-lovdata-URL="LTI/forskrift/1984-01-13-417/§8" data-name="§8" data-partID="§8" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(Ansvarshavende, melding, kontroll m.m.)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kommunen skal i hvert tilfelle godkjenne en sakkyndig person som er ansvarlig overfor forurensningsmyndighetene for at avløpsanlegget blir riktig og fagmessig utført og i samsvar med den gitte tillatelse.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eieren av avløpsanlegget er ansvarlig for at anlegget drives og vedlikeholdes i henhold til tillatelsen.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Den som er ansvarlig etter første ledd skal gi melding til kommunen når avløpsanlegget skal kontrolleres.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Kommunen skal kontrollere og eventuelt godkjenne at anlegget tas i bruk, og skal senere foreta driftskontroll av anlegget.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Avløpsanlegget kan i særlige tilfelle tas i bruk uten særskilt kontroll og godkjennelse dersom kommunen på forhånd tillater dette. Fylkesmannen skal underrettes om kommunens vedtak.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Melding og kontroll etter denne bestemmelsen skal skje i overensstemmelse med retningslinjer fastsatt av departementet</article></article><article class="legalArticle" data-lovdata-URL="LTI/forskrift/1984-01-13-417/§10" data-name="§10" data-partID="§10" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Forholdet til forvaltningsloven. Klage m.v.)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forvaltningslovens regler gjelder for saker som behandles i medhold av disse forskrifter.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Fylkesmannen er klageinstans over vedtak truffet av kommunen. Miljøverndepartementet er klageinstans over vedtak truffet av fylkesmannen som første instans.</article></article><article class="legalArticle" data-lovdata-URL="LTI/forskrift/1984-01-13-417/§11" data-name="§11" data-partID="§11" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(Tilsyn m.v.)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Myndighet etter forurensingslovens §§ 48-51 til å føre tilsyn med at disse forskrifter følges, tilligger kommunen. Det samme gjelder myndighet til å gi pålegg om endring eller opphør av lovlig utslipp etter forurensningslovens § 18 når kommunen har gitt tillatelse. Fylkesmannen har ellers samme myndighet som kommunen.</article></article><article class="legalArticle" data-lovdata-URL="LTI/forskrift/1984-01-13-417/§12" data-name="§12" data-partID="§12" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(Forurensningsgebyr)</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved overtredelse av disse forskrifter eller av vedtak truffet i medhold av forskriftene, kan fylkesmannen ilegge forurensningsgebyr etter forurensningslovens § 73.</article></article><article class="legalArticle" data-lovdata-URL="LTI/forskrift/1984-01-13-417/§13" data-name="§13" data-partID="§13" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(Straff)</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Bestemmelsen i forurensningslovens kap. 10 om straff gjelder ved overtredelse av disse forskrifter.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Endringene trer i kraft straks.</article></article></main></body></html>