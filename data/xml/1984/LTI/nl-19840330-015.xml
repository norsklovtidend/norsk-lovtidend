<!DOCTYPE html><html lang="no"><head><title>Lov om statlig tilsyn med helsetjenesten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:56</dd><dt class="legacyID">Datokode</dt><dd class="legacyID">LOV-1984-03-30-15</dd><dt class="dokid">DokumentID</dt><dd class="dokid">LTI/lov/1984-03-30-15</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 7</dd><dt class="dateInForce">I kraft fra</dt><dd class="dateInForce">1984-04-01</dd><dt class="changesToDocuments">Endrer</dt><dd class="changesToDocuments"><ul><li>lov/1860-05-16</li><li>lov/1980-06-13-42</li><li>lov/1982-11-19-66</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1984-04-25</dd><dt class="titleShort">Korttittel</dt><dd class="titleShort">Lov om statlig tilsyn med helsetjenesten</dd><dt class="title">Tittel</dt><dd class="title">Lov om statlig tilsyn med helsetjenesten.</dd><dt class="miscInformation">Annet om dokumentet</dt><dd class="miscInformation">Ot.prp.nr.33 (1983–1984), Innst.O.nr.42 (1983–1984) og Besl.O.nr.46 (1983–1984). Odels- og Lagtingsvedtak henholdsvis 22. og 27. mars 1984. Fremmet av Sosialdepartementet.</dd><dt class="refid">RefID</dt><dd class="refid">lov/1984-03-30-15</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om statlig tilsyn med helsetjenesten.<ul class="tocSubUl"><li>I.<ul class="tocSubUl"><li>§ 1. Tilsynsmyndighetene</li><li>§ 2. Fylkeslegens oppgaver</li><li>§ 3. Tilsyn med at det føres egenkontroll</li><li>§ 4. Forholdet til andre offentlige myndigheter</li><li>§ 5. Adgang til å gi påbud</li><li>§ 6. Stadsfysikus i Oslo</li><li>§ 7. Nærmere bestemmelser</li><li>§ 8. Ikrafttreden</li></ul></li><li>II.</li></ul></li></ul></dd></dl></header><main class="documentBody" data-lovdata-URL="LTI/lov/1984-03-30-15" id="dokument"><h1>Lov om statlig tilsyn med helsetjenesten.</h1><article class="defaultP" data-text-size="small">Endringer i andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 16. mai 1860 om sunnhetskommisjoner og om foranstaltning i anledning av epidemiske og smittsomme sykdommer (sunnhetsloven).</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 13. juni 1980 nr. 42 om leger.</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov av 19. november 1982 nr. 66 om helsetjenesten i kommunene.</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1984-03-30-15/KAPITTEL_1" data-partID="k1"><h2 data-text-align="center">I.</h2><article class="legalArticle" data-lovdata-URL="LTI/lov/1984-03-30-15/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Tilsynsmyndighetene</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Helsedirektoratet har det overordnede faglige tilsyn med helsetjenesten i landet og skal utøve myndighet i samsvar med det som er bestemt ved lov, forskrift eller pålegg fra departementet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">I hvert fylke skal det være en fylkeslege – i Oslo stadsfysikus – som utnevnes av Kongen.</article></article><article class="legalArticle" data-lovdata-URL="LTI/lov/1984-03-30-15/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Fylkeslegens oppgaver</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Fylkeslegen skal føre tilsyn med alt helsevesen og alt helsepersonell i fylket.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Fylkeslegen skal gjennom råd, veiledning og opplysning medvirke til at befolkningens behov for helsetjenester blir dekket.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Fylkeslegen skal medvirke til at lover, forskrifter og retningslinjer for helsetjenesten blir kjent og overholdt.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Fylkeslegen skal holde Helsedirektoratet orientert om helseforholdene i fylket og om forhold som innvirker på disse.</article></article><article class="legalArticle" data-lovdata-URL="LTI/lov/1984-03-30-15/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tilsyn med at det føres egenkontroll</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Fylkeslegen skal påse at alle som yter helsetjenester fører kontroll med sin egen virksomhet på en slik måte at det kan forebygge svikt i helsetjenesten.</article></article><article class="legalArticle" data-lovdata-URL="LTI/lov/1984-03-30-15/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Forholdet til andre offentlige myndigheter</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Innenfor sitt ansvarsområde er fylkeslegen rådgiver for fylkesmannen og fylkets øvrige statlige myndigheter.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Fylkeslegen skal møte i fylkesting når vedkommende myndighet anmoder om det.</article></article><article class="legalArticle" data-lovdata-URL="LTI/lov/1984-03-30-15/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Adgang til å gi påbud</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Hvis virksomhet innen helsetjenesten drives på en måte som kan ha skadelige følger for pasienter eller andre eller på annen måte er uheldig eller uforsvarlig, kan Helsedirektoratet gi pålegg om å rette på forholdene.</article></article><article class="legalArticle" data-lovdata-URL="LTI/lov/1984-03-30-15/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Stadsfysikus i Oslo</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">De bestemmelsene i denne lov som gjelder fylkeslegen, gjelder tilsvarende for stadsfysikus i Oslo.</article></article><article class="legalArticle" data-lovdata-URL="LTI/lov/1984-03-30-15/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Nærmere bestemmelser</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Departementet gir nærmere bestemmelser til gjennomføring og utfylling av denne lov.</article></article><article class="legalArticle" data-lovdata-URL="LTI/lov/1984-03-30-15/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Loven her gjelder fra 1. april 1984.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1984-03-30-15/KAPITTEL_2" data-partID="k2"><h2 data-text-align="center">II.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Fra den tid loven tar til å gjelde gjøres følgende endringer i andre lover:</article><article class="numberedLegalP" data-numerator="1" data-absoluteaddress="/kapittel/2/nummer/1/" id="kapittel-2-nummer-1">1. I lov av 16. mai 1860 om sunnhetskommisjoner og om foranstaltninger i anledning av epidemiske og smittsomme sykdommer (sunnhetsloven) § 15 skal nytt annet, tredje, fjerde og femte ledd lyde:<article class="legalP" data-absoluteaddress="/kapittel/2/nummer/1/ledd/1/" id="kapittel-2-nummer-1-ledd-1">Er tiltak som et helseråd setter i verk under forhold som nevnt i første ledd etter helsedirektørens skjønn ikke tilstrekkelig kan helsedirektøren pålegge helserådet å vedta ytterligere forholdsregler. Oppstår risiko for at farlig epidemisk eller smittsom sykdom kan spre seg over flere kommuner, kan helsedirektøren fastsette hvilke tiltak helserådene i kommunene må iverksette. Om nødvendig kan slike tiltak fastsettes for alle landets helseråd eller for helserådene i ett eller flere fylker.</article><article class="legalP" data-absoluteaddress="/kapittel/2/nummer/1/ledd/2/" id="kapittel-2-nummer-1-ledd-2">Helsedirektøren kan også pålegge den kommunelege som er helserådets ordfører å følge visse nærmere bestemte faglige retningslinjer i sitt arbeide for å bekjempe slik sykdom som er nevnt i første ledd.</article><article class="legalP" data-absoluteaddress="/kapittel/2/nummer/1/ledd/3/" id="kapittel-2-nummer-1-ledd-3">Helsedirektøren kan – for hele riket eller for visse deler av det – forby avholdelse av stevner, forestillinger, utstillinger og andre arrangementer som samler et større antall personer, når dette antas nødvendig for å hindre at sykdom som nevnt i første ledd sprer seg over flere kommuner.</article><article class="legalP" data-absoluteaddress="/kapittel/2/nummer/1/ledd/4/" id="kapittel-2-nummer-1-ledd-4">Den fullmakt helsedirektøren har etter paragrafen her kan delegeres til fylkeslegen/stadsfysikus i Oslo. Vedtak helsedirektøren eller fylkeslegen/stadsfysikus i Oslo har fattet etter denne paragraf, kan ikke påklages.</article></article><article class="numberedLegalP" data-numerator="2" data-absoluteaddress="/kapittel/2/nummer/2/" id="kapittel-2-nummer-2">2. I lov av 13. juni 1980 nr. 42 om leger § 24 skal nytt tredje ledd lyde:<article class="legalP" data-absoluteaddress="/kapittel/2/nummer/2/ledd/1/" id="kapittel-2-nummer-2-ledd-1">Den myndighet helsedirektøren har etter annet ledd annet punktum i denne paragraf, kan han delegere til fylkeslegen/stadsfysikus i Oslo.</article></article><article class="numberedLegalP" data-numerator="3" data-absoluteaddress="/kapittel/2/nummer/3/" id="kapittel-2-nummer-3">3. I lov av 19. november 1982 nr. 66 om helsetjenesten i kommunene skal § 6-3 nytt tredje ledd lyde:<article class="legalP" data-absoluteaddress="/kapittel/2/nummer/3/ledd/1/" id="kapittel-2-nummer-3-ledd-1">Den myndighet Helsedirektoratet har etter annet ledd i denne paragraf, kan delegeres til fylkeslegen/stadsfysikus i Oslo. Dette gjelder ikke adgangen til å bruke innhentede opplysninger etter annet ledds tredje punktum.</article><article class="legalP" data-absoluteaddress="/kapittel/2/nummer/3/ledd/2/" id="kapittel-2-nummer-3-ledd-2">Någjeldende § 6-3 tredje ledd blir nytt fjerde ledd.</article></article></section></main></body></html>