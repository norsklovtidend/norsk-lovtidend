<!DOCTYPE html><html lang="no"><head><title>Reglement for juridisk embetseksamen ved Universitetet i Bergen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:10</dd><dt class="legacyID">Datokode</dt><dd class="legacyID">FOR-1984-11-22-1938</dd><dt class="dokid">DokumentID</dt><dd class="dokid">LTI/forskrift/1984-11-22-1938</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 25</dd><dt class="dateInForce">I kraft fra</dt><dd class="dateInForce">1985-02-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li><li>forskrift/1970-07-17-4362</li></ul></dd><dt class="dateOfPublication">Kunngjort</dt><dd class="dateOfPublication">1985-01-03</dd><dt class="title">Tittel</dt><dd class="title">Reglement for juridisk embetseksamen ved Universitetet i Bergen.</dd><dt class="refid">RefID</dt><dd class="refid">forskrift/1984-11-22-1938</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for juridisk embetseksamen ved Universitetet i Bergen.<ul class="tocSubUl"><li>§ 1. Inndeling og kandidattittel m.m.</li><li>§ 2. Første avdeling (grunnfag)</li><li>§ 3. Annen avdeling</li><li>§ 4. Tredje avdeling</li><li>§ 5. Fjerde avdeling</li><li>§ 6. Spesialfag, særavhandling og praksisrapport</li><li>§ 7. Særskilt eksamen i spesialfag</li><li>§ 8. Fritak m.m. for eksamen eller prøve</li><li>§ 9. Fornyet eksamen</li><li>§ 10. Karakterfastsettelsen</li><li>§ 11. Eksamensvitnemål</li><li>§ 12. Forskrifter</li></ul></li></ul></dd></dl></header><main class="documentBody" data-lovdata-URL="LTI/forskrift/1984-11-22-1938" id="dokument"><h1>Reglement for juridisk embetseksamen ved Universitetet i Bergen.</h1><article class="legalP" data-absoluteaddress="/ledd/1/" id="ledd-1">Kultur- og vitenskapsdepartementet har 22. november 1984 med hjemmel i § 3 og § 5 i lov 19. juni 1970 nr. 58 om eksamener og grader ved universiteter og høgskoler og kgl. res. 17. juli 1970 vedtatt:</article><article class="legalArticle" data-lovdata-URL="LTI/forskrift/1984-11-22-1938/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Inndeling og kandidattittel m.m.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Juridisk embetseksamen består av fire avdelinger og gir rett til tittelen candidata/candidatus juris.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Eksamen ved hver avdeling holdes to ganger om året.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Eksamensspråket er norsk. Det er likevel adgang til å besvare oppgavene på dansk eller svensk, eller med fakultetets samtykke på et annet språk.</article></article><article class="legalArticle" data-lovdata-URL="LTI/forskrift/1984-11-22-1938/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Første avdeling (grunnfag)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved første avdelings eksamen (grunnfagseksamen) gis det to skriftlige oppgaver innenfor en fagkrets som etter nærmere bestemmelse av kollegiet omfatter deler av den private og den offentlige rett, metodelære og rettssosiologi. Oppgavene skal som regel bestå av flere teoretiske og praktiske spørsmål.</article></article><article class="legalArticle" data-lovdata-URL="LTI/forskrift/1984-11-22-1938/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Annen avdeling</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved annen avdelings eksamen gis det tre skriftlige oppgaver, hvorav minst en skal være en praktisk prøve.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fagkretsen til den skriftlige eksamen består av emner fra rettshistorien, arve- og familieretten med skifterett, erstatningsretten og den materielle trygderetten, etter nærmere bestemmelser fastsatt av kollegiet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For å kunne melde seg til annen avdelings eksamen må studenten ha bestått eksamen til første avdeling og examen philosophicum.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jf. reglement for forberedende prøver ved Universitetet i Bergen og Universitetet i Oslo av 13. september 1963 med senere endringer.</article></footer></article><article class="legalArticle" data-lovdata-URL="LTI/forskrift/1984-11-22-1938/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tredje avdeling</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved tredje avdelings eksamen gis det fire skriftlige oppgaver, hvorav minst en skal være en praktisk oppgave. I tillegg holdes en muntlig prøve.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fagkretsen til tredje avdeling består av emner fra formueretten, sosialøkonomi og valgfag, etter nærmere bestemmelser fastsatt av kollegiet.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">For å kunne melde seg til tredje avdelings eksamen må studenten ha bestått annen avdeling og en prøve i bokføring. Ved oppmelding angir studenten hvilket valgfag som velges.</article></article><article class="legalArticle" data-lovdata-URL="LTI/forskrift/1984-11-22-1938/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fjerde avdeling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved fjerde avdelings eksamen gis det seks skriftlige oppgaver. En av oppgavene gis i det spesialfag studenten har valgt.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fagkretsen til den skriftlige eksamen består av emner fra rettskildelæren, stats- og forvaltningsretten, folkeretten, skatteretten, sosial- og helseretten, strafferetten, prosessretten og et spesialfag, etter nærmere bestemmelser fastsatt av kollegiet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">For å kunne melde seg til fjerde avdelings eksamen må studenten ha bestått tredje avdeling.</article></article><article class="legalArticle" data-lovdata-URL="LTI/forskrift/1984-11-22-1938/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Spesialfag, særavhandling og praksisrapport</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Spesialfagene fastsettes av kollegiet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Etter nærmere regler fastsatt av kollegiet kan i stedet for prøve i spesialfag leveres særavhandling eller praksisrapport, eventuelt som gruppearbeid. Særavhandlingen kan gjelde et emne innenfor embetseksamens fag, eller et emne utenfor av juridisk eller delvis juridisk karakter. Praksisrapporten må gjelde praktisk juridisk arbeid som studenten selv har utført.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Etter regler gitt av kollegiet kan det bestemmes at det i tilknytning til avhandlingen eller praksisrapporten skal holdes en særskilt muntlig prøve. Karakteren for avhandlingen eller rapporten teller med i hovedkarakteren i stedet for karakter for vanlig skriftlig prøve i spesialfag.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Når studenten melder seg til fjerde avdelings eksamen, oppgis hvilke spesialfag som velges, eventuelt om vedkommende er fritatt for denne prøven og i tilfelle på hvilket grunnlag.</article></article><article class="legalArticle" data-lovdata-URL="LTI/forskrift/1984-11-22-1938/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særskilt eksamen i spesialfag</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Juridiske kandidater kan gå opp til særskilt eksamen i hvilket som helst av spesialfagene, men ikke i mer enn ett ved hver ordinær eksamen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fakultetet kan tillate andre å gå opp til særskilt eksamen i spesialfag. Det kreves ikke examen philosophicum.</article></article><article class="legalArticle" data-lovdata-URL="LTI/forskrift/1984-11-22-1938/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Fritak m.m. for eksamen eller prøve</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kollegiet kan etter innstilling fra fakultetet frita for eksamen eller prøve:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">når tilsvarende krav er oppfylt ved en annen institusjon</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">på grunnlag av eksamen eller prøve i et velegnet fag utenfor fagkretsen, avlagt ved universitetet eller en annen institusjon.</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Kollegiets avgjørelse kan påklages til departementet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Karakteren for avdelingens eksamen fastsettes i slike tilfelle bare på grunnlag av de øvrige prøver. Det skal opplyses på vitnemålet at kandidaten ikke har besvart oppgaven i vedkommende emne og hvilken eksamen eller prøve som har begrunnet fritakelsen.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Fakultetet kan fastsette at eksamen, deleksamen eller prøve ved annen institusjon skal inngå som dei av juridisk embetseksamen og innregnes i karakteren.</article></article><article class="legalArticle" data-lovdata-URL="LTI/forskrift/1984-11-22-1938/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fornyet eksamen</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det er adgang til å fremstille seg på nytt til en eller flere avdelingseksamener, også etter fullført embetseksamen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det kan kreves vitnemål på grunnlag av de beste resultater.</article></article><article class="legalArticle" data-lovdata-URL="LTI/forskrift/1984-11-22-1938/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Karakterfastsettelsen</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ved bestått eksamen er karakteren Laudabilis og Haud illaudabilis. Disse deles i følgende grader og tallverdier:<table><tbody><tr><td data-text-align="left" data-vertical-align="top">Laudabilis</td><td data-text-align="left" data-vertical-align="top">til og med 2.15</td></tr><tr><td data-text-align="left" data-vertical-align="top">står til Laudabilis</td><td data-text-align="left" data-vertical-align="top">til og med 2.35</td></tr><tr><td data-text-align="left" data-vertical-align="top">Kan få Laudabilis</td><td data-text-align="left" data-vertical-align="top">til og med 2.55</td></tr><tr><td data-text-align="left" data-vertical-align="top">Kan vel få Laudabilis</td><td data-text-align="left" data-vertical-align="top">til og med 2.75</td></tr><tr><td data-text-align="left" data-vertical-align="top">Haud illaudabilis</td><td data-text-align="left" data-vertical-align="top">til og med 2.95</td></tr><tr><td data-text-align="left" data-vertical-align="top">Står til Haud illaudabilis</td><td data-text-align="left" data-vertical-align="top">til og med 3.15</td></tr></tbody></table></article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Studenter som får dårligere enn Står til Haud illaudabilis, har ikke bestått. For dem settes ingen tallverdi.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Det gis en karakter for hver av de fire avdelingene, og hovedkarakter for fullført juridisk embetseksamen. I tillegg gis det særskilt karakter for eventuell særavhandling eller praksisrapport.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Ved tredje og fjerde avdeling gis det etter den skriftlige prøve en foreløpig karakter med 5/100 nøyaktighet. Karakteren meddeles studenten. Studenter som ved den skriftlige prøve får dårligere enn 3.15, har ikke bestått og kan ikke fremstille seg til muntlig prøve. Etter den muntlige prøve fastsettes den endelige karakter med 5/100 nøyaktighet.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">For særavhandlinger og praksisrapporter settes det karakter med 5/100 nøyaktighet, og denne karakter teller med i den foreløpige karakter etter skriftlig fjerde avdelings eksamen, i stedet for karakterer for vanlig skriftlig prøve i spesialfag. For muntlig prøve i tilknytning til avhandlingen eller rapporten gjelder reglene i tredje ledd så langt de passer.</article><article class="legalP" data-absoluteaddress="/paragraf/10/ledd/6/" id="paragraf-10-ledd-6">Hovedkarakteren regnes ut med to desimaler, slik at første avdeling teller 1/10, annen avdeling 2/10, tredje avdeling 3/10 og fjerde avdeling 4/10.</article><article class="legalP" data-absoluteaddress="/paragraf/10/ledd/7/" id="paragraf-10-ledd-7">Når en kandidat får 2.00 eller bedre i hovedkarakter, blir det innberettet til Kongen.</article></article><article class="legalArticle" data-lovdata-URL="LTI/forskrift/1984-11-22-1938/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Eksamensvitnemål</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Det kan kreves eget vitnemål for hver avdelings eksamen, og for særskilt eksamen i spesialfag.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">På vitnemålet for juridisk embetseksamen føres opp hovedkarakteren og karakteren for hver av de fire avdelingene. Dessuten anføres hvilket spesialfag kandidaten har valgt. Har studenten levert særavhandling eller praksisrapport, skal tittelen og karakteren føres på vitnemålet, eventuelt med opplysning om at avhandlingen eller rapporten er et gruppearbeid.</article></article><article class="legalArticle" data-lovdata-URL="LTI/forskrift/1984-11-22-1938/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forskrifter</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Nærmere bestemmelser om eksamen og sensur gis av fakultetet.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">De forskrifter kollegiet eller fakultetet gir med hjemmel i dette reglement inntas i studieplanen, og kan ikke fravikes med mindre forskriften gir hjemmel til det.</article></article></main></body></html>