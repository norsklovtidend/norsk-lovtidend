<!DOCTYPE html><html lang="no"><head><title>Forskrift om varsling av arbeid på offentlig veg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:51</dd><dt class="legacyID">Datokode</dt><dd class="legacyID">FOR-1984-03-01-608</dd><dt class="dokid">DokumentID</dt><dd class="dokid">LTI/forskrift/1984-03-01-608</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1984 Nr. 5</dd><dt class="dateInForce">I kraft fra</dt><dd class="dateInForce">1984-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-18-4/§7</li><li>lov/1965-06-18-4/§5</li><li>lov/1965-06-18-4/§6</li><li>lov/1965-06-18-4/§43</li></ul></dd><dt class="dateOfPublication">Kunngjort</dt><dd class="dateOfPublication">1984-03-21</dd><dt class="title">Tittel</dt><dd class="title">Forskrift om varsling av arbeid på offentlig veg.</dd><dt class="refid">RefID</dt><dd class="refid">forskrift/1984-03-01-608</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om varsling av arbeid på offentlig veg.<ul class="tocSubUl"><li>§ 1. Virkeområde.</li><li>§ 2. Varslingsplan, arbeidstillatelse m.m.</li><li>§ 3. Saksbehandling m.m.</li><li>§ 4. Ansvar m.m.</li><li>§ 5. Sikring av særskilte trafikantgrupper.</li><li>§ 6. Varslingsplikt m.v.</li><li>§ 7. Informasjon.</li><li>§ 8. Sperreanordninger m.v.</li><li>§ 9. Trafikkskilt</li><li>§ 10. Trafikkjegler.</li><li>§ 11. Krav til stabilitet for skilt- og sperreanordninger.</li><li>§ 12. Lykter.</li><li>§ 13. Straff m.m.</li><li>§ 14. Ikrafttredelse m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1984-03-01-608" id="dokument"><h1>Forskrift om varsling av arbeid på offentlig veg.</h1><article class="legalP" data-absoluteaddress="/ledd/1/" id="ledd-1">Vegdirektoratet har 1. mars 1984, med hjemmel i vegtrafikklov av 18. juni 1965 § 43, jf. kgl.res. av 17. mars 1967, lovens § 7 annet ledd, § 5 og § 6 femte ledd, jf. Samferdselsdepartementets delegering av fullmakt, 22. februar 1984 nr. 441, fastsatt følgende forskrift:</article><article class="legalArticle" data-lovdata-URL="LTI/forskrift/1984-03-01-608/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">1.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Disse forskrifter gjelder for varsling og sikring av alle arbeider på eller nær offentlig veg.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">2.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">For riks- og fylkesveg er vegsjefen ansvarlig myndighet for arbeidsvarsling, og for kommunal veg er formannskapet ansvarlig myndighet. For riks- og fylkesveg hvor kommunen har fått myndighet etter vegloven, jf. §§ 17, 18 og 32, er formannskapet ansvarlig myndighet etter disse forskrifter.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Varslingsplan, arbeidstillatelse m.m.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Før det igangsettes arbeid på offentlig veg skal det foreligge godkjent varslingsplan, herunder skal de nødvendige skiltvedtak være truffet.</article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Reglene i dette nummer kan tillempes i forbindelse med arbeider på grunn av uforutsatte hendelser.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Før det utstedes arbeids-/gravetillatelse etter veglovens § 32, kfr. § 57, skal det påses at godkjent varslingsplan og skiltvedtak foreligger.</article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Vegmyndighet/politi kan fastsette vilkår for arbeids-/gravetillatelsen.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Hvis vegmyndighetene får utgifter i forbindelse med andres arbeidsvarsling, kan dette kreves dekket, helt eller delvis, av vedkommende som har fått arbeids-/gravetillatelse.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Saksbehandling m.m.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Vegmyndigheten skal ved godkjenning av varslingsplan legge avgjørende vekt på sikkerhet.</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Alle arbeider skal søkes gjennomført slik at trafikken ikke i urimelig grad blir forsinket.</article><article class="legalP" data-absoluteaddress="/paragraf/3/punkt/1/ledd/3/" id="paragraf-3-punkt-1-ledd-3">Alle arbeider som kan redusere trafikkavviklingen vesentlig må på veger med ÅDT (årsdøgntrafikk) over 8.000 kjøretøyer bare utføres til de tider av døgnet hvor trafikkforsinkelsen blir minimal.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Vegmyndigheten fører register over hvilke arbeider og midlertidige reguleringer som til enhver tid foregår på offentlig veg.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Vegmyndigheten skal oppbevare vedtak og varslingsplan i minst 5 år etter at arbeidet er avsluttet.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar m.m.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Vegmyndigheten skal godkjenne varslingsplan, treffe nødvendige vedtak, etablere kontrollrutiner, påse at nødvendig opplæring er gitt og sørge for at nødvendig varslings- og sperremateriell er tilstede.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det skal utpekes en ansvarshavende for gjennomføringen av varslingsplanen m.v. på hvert enkelt arbeidssted. Ansvarshavende skal være tilstede på arbeidsstedet og ha kopi av vedtak, loggbok, varslingsplan og evt. vilkår som måtte være fastsatt for vedkommende arbeid. Dette gjelder enten vegmyndigheten selv eller andre står for utførelsen.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Ansvaret for gjennomføring og oppfølging av varslingsplan kan tillegges vedkommende etat/entreprenør. Ansvarshavendes navn skal meddeles vegmyndigheten.</article></article><article class="legalArticle" data-lovdata-URL="LTI/forskrift/1984-03-01-608/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikring av særskilte trafikantgrupper.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Avstengning mellom arbeidssted og område for gang- og sykkeltrafikk skal være så solid at den holder om en person uaktsomt kommer bort i denne.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Avstengningen og arealet som gående/syklende skal benytte bør utformes slik at det særlig tas hensyn til barn og funksjonshemmede.</article></article><article class="legalArticle" data-lovdata-URL="LTI/forskrift/1984-03-01-608/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Varslingsplikt m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Vegmyndigheten skal varsle politi, brannvesen og ambulanse om forhold som innebærer stengning av veg eller som vesentlig reduserer avviklingen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Politiet skal alltid varsles om arbeider hvor det treffes vedtak om bruk av trafikkregulerende skilt. På sterkt trafikkbelastede veger skal tidspunkt for gjennomføringen avgjøres i samråd med politiet.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Utføres arbeid i kollektivtraséer skal vegmyndigheten samrå seg med kollektivselskapene om gjennomføringen dersom vesentlige forsinkelser kan påregnes.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Informasjon.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Vegstengninger og annen vesentlig nedsatt avvikling eller restriksjoner på hovedvegnettet skal vegmyndigheten melde til Vegvesenets vegmeldingssentral. Forøvrig informeres lokale instanser etter behov.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Vegmyndigheten skal kunngjøre vegstengning og vesentlig redusert trafikkavvikling på hovedvegnettet.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sperreanordninger m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/punkt/1/" id="paragraf-8-punkt-1"><span class="data-originalId">1.</span><article class="legalP" data-absoluteaddress="/paragraf/8/punkt/1/ledd/1/" id="paragraf-8-punkt-1-ledd-1">Skilt kan plasseres på sperrevogn eller annet kjøretøy uten hinder av plasseringsreglene etter skiltforskriftene.</article><article class="legalP" data-absoluteaddress="/paragraf/8/punkt/1/ledd/2/" id="paragraf-8-punkt-1-ledd-2">Varslingsutstyr på sperrevogn eller annet kjøretøy må ikke være synlig for trafikantene når utstyret ikke benyttes til varsling.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/punkt/2/" id="paragraf-8-punkt-2"><span class="data-originalId">2.</span><article class="legalP" data-absoluteaddress="/paragraf/8/punkt/2/ledd/1/" id="paragraf-8-punkt-2-ledd-1">Sperrevogn, annet kjøretøy eller andre sperreanordninger som nyttes til avsperring skal ha en størrelse og utforming som Vegdirektoratet bestemmer.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/8/punkt/3/" id="paragraf-8-punkt-3"><span class="data-originalId">3.</span><article class="legalP" data-absoluteaddress="/paragraf/8/punkt/3/ledd/1/" id="paragraf-8-punkt-3-ledd-1">Sperreanordninger som nevnt i nr. 2 skal forvarsles. Forvarslingen kan unnlates når det er tilfredsstillende fri sikt fram til sperringen. Det skal her tas hensyn til fart og føreforhold.</article><article class="legalP" data-absoluteaddress="/paragraf/8/punkt/3/ledd/2/" id="paragraf-8-punkt-3-ledd-2">Mellom sperring og arbeidssted skal det være en sikkerhetssone, for beskyttelse av arbeidstakerne, som er avpasset fartsnivået på vegen (10-50 m).</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Trafikkskilt</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/punkt/1/" id="paragraf-9-punkt-1"><span class="data-originalId">1.</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Skilt som nyttes ved vegarbeider skal normalt være i mellomstørrelsen (MS). På motorveger og veger med fartsgrense 90 km/t eller høyere skal skiltene være i stor størrelse (SS). Avvik fra dette kan fastsettes i spesielle tilfeller.</article><article class="legalP" data-absoluteaddress="/paragraf/9/punkt/1/ledd/2/" id="paragraf-9-punkt-1-ledd-2">Skilt som ikke er i bruk, skal fjernes eller tildekkes. Skilt som midlertidig blir plassert på vegen skal fjernes når de ikke er i bruk.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/punkt/2/" id="paragraf-9-punkt-2"><span class="data-originalId">2.</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Skilt nr. 110 «Vegarbeidere» skal være tildekket eller fjernet utenom arbeidstiden. Skiltet skal ikke nyttes når det arbeides innenfor avsperret område.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Trafikkjegler.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Trafikkjegler eller tilsvarende skal ha en synlig flate mot trafikken på minst 0,15m<sup>2</sup> , hvorav minst 20 % skal være reflekterende, og ha en høyde på minst 0,75 m.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Trafikkjegler eller tilsvarende som nyttes til skille mellom kjørefelt trenger ikke å fylle kravet etter foregående ledd.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">For å markere nymalte linjer kan skumkjegler nyttes.</article></article><article class="legalArticle" data-lovdata-URL="LTI/forskrift/1984-03-01-608/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Krav til stabilitet for skilt- og sperreanordninger.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Anordninger som nyttes til avsperring eller som feste for skilt eller annet varslingsutstyr skal festes eller belastes slik at de ikke bringes ut av stilling av vind eller fartsvind fra passerende kjøretøy. Belastningen eller festet må ikke utføres på en måte som kan utgjøre en fare.</article></article><article class="legalArticle" data-lovdata-URL="LTI/forskrift/1984-03-01-608/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Lykter.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/12/punkt/1/" id="paragraf-12-punkt-1"><span class="data-originalId">1.</span><article class="legalP" data-absoluteaddress="/paragraf/12/punkt/1/ledd/1/" id="paragraf-12-punkt-1-ledd-1">På mobilt sperreutstyr som sperrevogn eller annet kjøretøy som benyttes som sperring, skal det brukes to lykter med gult retningsbestemt blinkende lys. Disse lyktene skal blinke samtidig.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/12/punkt/2/" id="paragraf-12-punkt-2"><span class="data-originalId">2.</span><article class="legalP" data-absoluteaddress="/paragraf/12/punkt/2/ledd/1/" id="paragraf-12-punkt-2-ledd-1">I mørke og usiktbart vær skal det på faste sperreanordninger nyttes lykter med fast gult lys i alle retninger.</article><article class="legalP" data-absoluteaddress="/paragraf/12/punkt/2/ledd/2/" id="paragraf-12-punkt-2-ledd-2">Blinkende lys kan benyttes som forvarsling. Føringslys med fast bakgrunnslys, kan nyttes i spesielle tilfeller.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/12/punkt/3/" id="paragraf-12-punkt-3"><span class="data-originalId">3.</span><article class="legalP" data-absoluteaddress="/paragraf/12/punkt/3/ledd/1/" id="paragraf-12-punkt-3-ledd-1">Alle lykter skal være godkjent av Vegdirektoratet.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Straff m.m.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/13/punkt/1/" id="paragraf-13-punkt-1"><span class="data-originalId">1.</span><article class="legalP" data-absoluteaddress="/paragraf/13/punkt/1/ledd/1/" id="paragraf-13-punkt-1-ledd-1">Overtredelse av disse forskrifter straffes etter vegtrafikklovens § 31 første ledd hvis ikke overtredelsen rammes av strengere straffebud.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/13/punkt/2/" id="paragraf-13-punkt-2"><span class="data-originalId">2.</span><article class="legalP" data-absoluteaddress="/paragraf/13/punkt/2/ledd/1/" id="paragraf-13-punkt-2-ledd-1">Arbeids-/gravetillatelse med tilhørende varslingsplan kan nektes utstedt for kortere eller lengre tid til de etater og private som gjentatte ganger ikke retter seg etter pålegg gitt av vegmyndigheten eller politi.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/13/punkt/3/" id="paragraf-13-punkt-3"><span class="data-originalId">3.</span><article class="legalP" data-absoluteaddress="/paragraf/13/punkt/3/ledd/1/" id="paragraf-13-punkt-3-ledd-1">Ethvert arbeid kan stanses av vegmyndighetene eller politiet inntil de nødvendige sikringstiltak er iverksatt, dersom forholdet kan utgjøre en fare. Likeledes kan arbeidet stanses dersom virksomheten i strid med avtale e.l. skaper vesentlige ulemper for trafikkavviklingen.</article></article></li></ul></article><article class="legalArticle" data-lovdata-URL="LTI/forskrift/1984-03-01-608/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttredelse m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/14/punkt/1/" id="paragraf-14-punkt-1"><span class="data-originalId">1.</span><article class="legalP" data-absoluteaddress="/paragraf/14/punkt/1/ledd/1/" id="paragraf-14-punkt-1-ledd-1">Disse forskrifter trer i kraft 1. mai 1984, dog trer § 3 nr. 2 og § 12 i kraft 1. januar 1985.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/14/punkt/2/" id="paragraf-14-punkt-2"><span class="data-originalId">2.</span><article class="legalP" data-absoluteaddress="/paragraf/14/punkt/2/ledd/1/" id="paragraf-14-punkt-2-ledd-1">Vegdirektoratet kan gjøre unntak fra forskriftene i særskilte tilfelle.</article></article></li></ul></article></main></body></html>