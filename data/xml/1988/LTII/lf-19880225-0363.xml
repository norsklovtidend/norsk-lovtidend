<!DOCTYPE html><html lang="no"><head><title>Forskrift om handel utenom fast utsalgssted, Trondheim kommune, Sør-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:20</dd><dt class="legacyID">Datokode</dt><dd class="legacyID">FOR-1988-02-25-363</dd><dt class="dokid">DokumentID</dt><dd class="dokid">LTII/forskrift/1988-02-25-363</dd><dt class="publishedIn">Publisert i</dt><dd class="publishedIn">Avd II 1988 Nr. 6</dd><dt class="appliesTo">Gjelder for</dt><dd class="appliesTo">Trondheim kommune, Sør-Trøndelag.</dd><dt class="basedOn">Hjemmel</dt><dd class="basedOn"><ul><li>lov/1980-06-06-21/§3-2</li></ul></dd><dt class="dateOfPublication">Kunngjort</dt><dd class="dateOfPublication">1988-06-16</dd><dt class="titleShort">Korttittel</dt><dd class="titleShort">Forskrift om handel utenom fast utsalgssted</dd><dt class="title">Tittel</dt><dd class="title">Forskrift om handel utenom fast utsalgssted, Trondheim kommune, Sør-Trøndelag.</dd><dt class="refid">RefID</dt><dd class="refid">forskrift/1988-02-25-363</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om handel utenom fast utsalgssted, Trondheim kommune, Sør-Trøndelag.<ul class="tocSubUl"><li>Kap. I Alminnelige bestemmelser.<ul class="tocSubUl"><li>§ 1-1.</li><li>§ 1-2.</li><li>§ 1-3.</li><li>§ 1-4.</li></ul></li><li>Kap. 2 Adgang til oppsøkende handelsvirksomhet utenom fast utsalgssted overfor forbruker.<ul class="tocSubUl"><li>§ 2-1.</li></ul></li><li>Kap. 3 Regler om salg på offentlige steder, fra portrom og fra automat, herunder gatesalg.<ul class="tocSubUl"><li>§ 3-1.</li><li>§ 3-2.</li><li>§ 3-3.</li><li>§ 3-4.</li><li>§ 3-5. Gatesalg</li><li>§ 3-6.</li><li>§ 3-7.</li><li>§ 3-8.</li></ul></li><li>Kap. 4 Regler om torgsalg.<ul class="tocSubUl"><li>§ 4-1.</li><li>§ 4-2.</li><li>§ 4-3.</li><li>§ 4-4.</li><li>§ 4-5.</li><li>§ 4-6.</li></ul></li><li>Kap. 5 Godkjenning av helsemyndighet-hygienekrav.<ul class="tocSubUl"><li>§ 5-1.</li><li>§ 5-2.</li></ul></li><li>Kap. 6 Straff m.v.<ul class="tocSubUl"><li>§ 6-1.</li><li>§ 6-2.</li><li>§ 6-3.</li></ul></li><li>Kap. 7 Ikrafttredelse.</li></ul></li></ul></dd></dl></header><main class="documentBody" data-lovdata-URL="LTII/forskrift/1988-02-25-363" id="dokument"><h1>Forskrift om handel utenom fast utsalgssted, Trondheim kommune, Sør-Trøndelag.</h1><article class="legalP" data-absoluteaddress="/ledd/1/" id="ledd-1">Vedtatt av Trondheim kommunestyre 17. desember 1987 i medhold av lov om handelsvirksomhet av 6. juni 1980 nr. 21 § 3-2, stadfestet av fylkesmannen 25. februar 1988.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1988-02-25-363/KAPITTEL_1" data-partID="k1"><h2>Kap. I Alminnelige bestemmelser.</h2><article class="legalArticle" data-lovdata-URL="LTII/forskrift/1988-02-25-363/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder handel utenom fast utsalgssted med varer i næring (handelsvirksomhet) ovenfor forbrukere i Trondheim kommune.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Kap. 3 og 4 gjelder også varehandel som ikke skjer i næring.</article></article><article class="legalArticle" data-lovdata-URL="LTII/forskrift/1988-02-25-363/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Handel utenom fast utsalgssted er tillatt med de begrensninger som følger av denne forskrift.</article></article><article class="legalArticle" data-lovdata-URL="LTII/forskrift/1988-02-25-363/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Som fast utsalgssted regnes lokale hvor det drives handelsvirksomhet av stasjonær og regelmessig karakter.</article></article><article class="legalArticle" data-lovdata-URL="LTII/forskrift/1988-02-25-363/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Oppsøkende handelsvirksomhet utenom fast utsalgssted overfor forbruker skal være meldt til fylkesmannen i det fylket hvor foretaket har sitt forretningssted, jfr. lov om handelsvirksomhet § 3-1.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1988-02-25-363/KAPITTEL_2" data-partID="k2"><h2>Kap. 2 Adgang til oppsøkende handelsvirksomhet utenom fast utsalgssted overfor forbruker.</h2><article class="legalArticle" data-lovdata-URL="LTII/forskrift/1988-02-25-363/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Oppsøkende handelsvirksomhet utenom fast utsalgssted er tillatt med alle varer unntatt dagligvarer. Begrensningen gjelder ikke salg av grønnsaker, poteter, frukt og bær i sin naturlige form.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Det er anledning til å søke næringsmiddelkontrollen om dispensasjon fra forbudet mot salg av dagligvarer.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1988-02-25-363/KAPITTEL_3" data-partID="k3"><h2>Kap. 3 Regler om salg på offentlige steder, fra portrom og fra automat, herunder gatesalg.</h2><article class="legalArticle" data-lovdata-URL="LTII/forskrift/1988-02-25-363/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Den som vil drive salg fra torg utenom torgtiden, gater, brygger og andre offentlige steder kan bare gjøre dette på steder, godkjent av teknisk avdeling.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Før salgsstedet godkjennes skal avdelingen innhente uttalelse fra politiet. Godkjenning skal gis skriftlig og den handlende plikter til enhver tid å ha godkjenningsbeviset med seg på salgsstedet.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Godkjenningsbeviset skal utstedes på navn og kan ikke overdras eller framleies.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Godkjenning kan trekkes tilbake dersom den handlende ikke overholder disse forskrifter eller pålegg gitt i medhold av forskriften jfr. § 6-2, eller krenker vilkår som måtte være satt i godkjenningen.</article></article><article class="legalArticle" data-lovdata-URL="LTII/forskrift/1988-02-25-363/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Ved salg fra fartøy med unntak av salg nevnt i § 3-8, tomter eller annen privat grunn eller inngangen til disse steder, fra portrom eller innganger til bygninger når disse steder står i umiddelbar eller fri forbindelse med alminnelig beferdet strøk gjelder § 3-1 tilsvarende.</article></article><article class="legalArticle" data-lovdata-URL="LTII/forskrift/1988-02-25-363/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Formannskapet kan bestemme at salg som nevnt i §§ 3-1 og 3-2 skal være forbudt på visse steder eller i visse deler av byen. Før slik beslutning treffes, innhentes uttalelse fra politiet og helserådet.</article></article><article class="legalArticle" data-lovdata-URL="LTII/forskrift/1988-02-25-363/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Salg fra de steder som er nevnt i §§ 3-1 og 3-2 kan finne sted på hverdager bare fra kl. 0600 til 0100 den påfølgende dag. På søn- og helligdager kan salg foregå fra kl 1300 til 0100.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Langfredag, 1. påskedag, 1. pinsedag og 1. juledag kan salg ikke finne sted. Påske-, pinse-, jul- og nyttårsaften kan holdes åpent fra kl. 0600 til 1500. 1. og 17. mai kan salg foregå som på hverdager.</article></article><article class="legalArticle" data-lovdata-URL="LTII/forskrift/1988-02-25-363/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Gatesalg</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Den som vil drive salg fra gaten må på forhånd søke teknisk avdeling om tillatelse og framvise de produkter som skal selges. Tillatelse gis fortrinnsvis bare for egenproduserte varer og skal inneholde en spesifisering av hvilke produkter tillatelsen omfatter.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Gatesalg kan bare finne sted på torget til de tider som er fastsatt under § 4-3 eller på steder eller til tider vedtatt av formannskapet.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Gateselgere får sine plasser anvist av teknisk avdeling.</article><article class="legalP" data-absoluteaddress="/kapittel/3/paragraf/5/ledd/4/" id="kapittel-3-paragraf-5-ledd-4">For gateselgere gjelder også bestemmelsene i §§ 4-5 og 4-6.</article></article><article class="legalArticle" data-lovdata-URL="LTII/forskrift/1988-02-25-363/§3-6" data-name="§3-6" data-partID="§3-6" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 3-6</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Barn under 18 år kan ikke drive salg i selvstendig næring som nevnt i §§ 3-1, 3-2 og 3-4, men kan bistå ved slikt salg hvis salgsberettiget person er tilstede.</article></article><article class="legalArticle" data-lovdata-URL="LTII/forskrift/1988-02-25-363/§3-7" data-name="§3-7" data-partID="§3-7" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 3-7</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Uten særskilt tillatelse fra næringsmiddelkontrollen kan salg fra automat ikke foregå på steder nevnt i §§ 3-1 og 3-2.</article></article><article class="legalArticle" data-lovdata-URL="LTII/forskrift/1988-02-25-363/§3-8" data-name="§3-8" data-partID="§3-8" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 3-8</span>.</h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Salg av fisk og skalldyr fra fiskefartøy direkte til forbruker tillates i Ravnkloa etter havnevesenets bestemmelse, for øvrig på de betingelser som helserådet fastsetter, og ellers etter de regler som fiskerimyndighetene til enhver tid har for omsetning av fisk. Salgstiden er den samme som i § 4-3.</article><article class="legalP" data-absoluteaddress="/kapittel/3/paragraf/8/ledd/2/" id="kapittel-3-paragraf-8-ledd-2">Havnestyret bestemmer om salget også kan foregå i andre områder av havna etter at havnefogd, helseråd, politi og teknisk avdeling har uttalt seg.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1988-02-25-363/KAPITTEL_4" data-partID="k4"><h2>Kap. 4 Regler om torgsalg.</h2><article class="legalArticle" data-lovdata-URL="LTII/forskrift/1988-02-25-363/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Byens torg er underlagt teknisk avdeling.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Etter at politi, helseråd og teknisk avdeling har uttalt seg bestemmer formannskapet hvor torghandel kan finne sted.</article></article><article class="legalArticle" data-lovdata-URL="LTII/forskrift/1988-02-25-363/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Ved regulert torghandel kan omsettes:</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Produkter i sin naturlige form fra jord-, skog- og hagebruk, samt ville urter, bær, blomster og lignende ville naturprodukter, egg og husflidsvarer. I månedene november og desember er det tillatt å selge fjærkledt vilt.</article></article><article class="legalArticle" data-lovdata-URL="LTII/forskrift/1988-02-25-363/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Torghandel kan foregå<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/4/paragraf/3/ledd/1/punkt/1/" id="kapittel-4-paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/4/paragraf/3/ledd/1/punkt/1/ledd/1/" id="kapittel-4-paragraf-3-ledd-1-punkt-1-ledd-1">på ukens 5 første virkedager fra kl. 0600 til kl. 1500, dog til kl. 1600 i månedene juli og august.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/4/paragraf/3/ledd/1/punkt/2/" id="kapittel-4-paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/4/paragraf/3/ledd/1/punkt/2/ledd/1/" id="kapittel-4-paragraf-3-ledd-1-punkt-2-ledd-1">på lørdager fra kl. 0600 til 1500, og påske-, pinse-, jule- og nyttårsaften som er virkedager fra kl. 0730 til kl. 1300.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/4/paragraf/3/ledd/1/punkt/3/" id="kapittel-4-paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/4/paragraf/3/ledd/1/punkt/3/ledd/1/" id="kapittel-4-paragraf-3-ledd-1-punkt-3-ledd-1">i tiden fra og med 15. desember til og med 23. desember inntil 2 timer lenger enn bestemt i pkt. 1, bortsett fra månedene juli og august.</article></article></li></ul></article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">På 1. og 17. mai kan torghandel ikke finne sted.</article></article><article class="legalArticle" data-lovdata-URL="LTII/forskrift/1988-02-25-363/§4-4" data-name="§4-4" data-partID="§4-4" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 4-4</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Torghandlere får sine plasser anvist av teknisk avdeling.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Ingen torghandler kan tildeles mer enn 1 plass avgrenset til 10 kvm. Når særlige grunner foreligger kan kommunen gjøre unntak fra denne bestemmelsen.</article></article><article class="legalArticle" data-lovdata-URL="LTII/forskrift/1988-02-25-363/§4-5" data-name="§4-5" data-partID="§4-5" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 4-5</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Ingen må legge hindringer i veien for den fri adgang til utsalgsplassene eller på annen måte forstyrre handelen.</article></article><article class="legalArticle" data-lovdata-URL="LTII/forskrift/1988-02-25-363/§4-6" data-name="§4-6" data-partID="§4-6" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 4-6</span>.</h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Umiddelbart etter salgstidens slutt skal alle varer, transportredskaper, bord m.v. som er brukt ved handelen være fjernet fra torget.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1988-02-25-363/KAPITTEL_5" data-partID="k5"><h2>Kap. 5 Godkjenning av helsemyndighet-hygienekrav.</h2><article class="legalArticle" data-lovdata-URL="LTII/forskrift/1988-02-25-363/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Den som vil omsette næringsmidler skal på forhånd ha virksomheten godkjent av helserådet. Ved frambud av næringsmidler fra automat skal både automaten, plasseringen, varerulleringen og renholdsrutinene godkjennes.</article></article><article class="legalArticle" data-lovdata-URL="LTII/forskrift/1988-02-25-363/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Alle handel med matvarer er underlagt de bestemmelser om hygiene og renslighet som til enhver tid er fastsatt av helsemyndighetene.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Alle matvarer som krever hygienisk behandling, så som frukt, bær og tomater må bare torgføres i ren emballasje og anbringes i nødvendig høyde ca. 60 cm. over grunnen. Ingen må stille ut og selge varer som f.eks. blomster, planter, frukt eller grønnsaker i friluft, når temperaturen er så lav at varene kan ta skade.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Ved frambud av næringsmidler ved stevner, markeder, idrettsarrangementer, lotterier og møter m.v. plikter arrangørene å ta kontakt med næringsmiddelkontrollen for å få veiledning om hvilke regler som gjelder for deres tilstelning.</article><article class="legalP" data-absoluteaddress="/kapittel/5/paragraf/2/ledd/4/" id="kapittel-5-paragraf-2-ledd-4">De handlende må sette opp papirkurver og sørge for renhold på stedet i salgstiden og umiddelbart etter at salget er avsluttet.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1988-02-25-363/KAPITTEL_6" data-partID="k6"><h2>Kap. 6 Straff m.v.</h2><article class="legalArticle" data-lovdata-URL="LTII/forskrift/1988-02-25-363/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Avslag på søknad og tilbakekalling av tillatelse kan ikke påklages.</article></article><article class="legalArticle" data-lovdata-URL="LTII/forskrift/1988-02-25-363/§6-2" data-name="§6-2" data-partID="§6-2" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 6-2</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Den som driver slikt salg som omhandlet i denne forskrift, plikter å rette seg etter de pålegg som kommunen v/teknisk avdeling, helseråd, næringsmiddelkontroll eller politi gir ut fra ordensmessige, helsemessige eller trafikkmessige hensyn.</article></article><article class="legalArticle" data-lovdata-URL="LTII/forskrift/1988-02-25-363/§6-3" data-name="§6-3" data-partID="§6-3" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 6-3</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Overtredelse av denne forskrift straffes etter § 5-1 i lov om handelsvirksomhet.</article></article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1988-02-25-363/KAPITTEL_7" data-partID="k7"><h2>Kap. 7 Ikrafttredelse.</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Denne forskrift trer i kraft 1 måned etter kunngjøring i Norsk Lovtidend.</article><article class="legalP" data-absoluteaddress="/kapittel/7/ledd/2/" id="kapittel-7-ledd-2">Samtidig oppheves:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/7/ledd/2/punkt/1/" id="kapittel-7-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/7/ledd/2/punkt/1/ledd/1/" id="kapittel-7-ledd-2-punkt-1-ledd-1">Porthandelvedtekt for Trondheim kommune vedtatt av Trondheim bystyre med seneste endring 29. april 1971. Stadfestet av Handelsdepartementet 8. juni 1971.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/7/ledd/2/punkt/2/" id="kapittel-7-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/7/ledd/2/punkt/2/ledd/1/" id="kapittel-7-ledd-2-punkt-2-ledd-1">Forskrift for torghandel. Vedtatt av Trondheim bystyre 19. desember 1979, stadfestet av Handelsdepartementet 19. februar 1980.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/7/ledd/2/punkt/3/" id="kapittel-7-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/7/ledd/2/punkt/3/ledd/1/" id="kapittel-7-ledd-2-punkt-3-ledd-1">Vedtekt for torghandelen vedkommende handelen med fisk (Ravnkloa) i Trondheim. Stadfestet ved skrivelse fra Handelsdepartementet av 12. april 1932.</article></article></li></ul></article></section></main></body></html>