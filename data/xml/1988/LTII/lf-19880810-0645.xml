<!DOCTYPE html><html lang="no"><head><title>Forskrift om politivedtekt, Hol kommune, Buskerud.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:04</dd><dt class="legacyID">Datokode</dt><dd class="legacyID">FOR-1988-08-10-645</dd><dt class="dokid">DokumentID</dt><dd class="dokid">LTII/forskrift/1988-08-10-645</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1988 Nr. 9</dd><dt class="appliesTo">Gjelder for</dt><dd class="appliesTo">Hol kommune, Buskerud.</dd><dt class="dateOfPublication">Kunngjort</dt><dd class="dateOfPublication">1988-08-30</dd><dt class="titleShort">Korttittel</dt><dd class="titleShort">Politivedtekt</dd><dt class="title">Tittel</dt><dd class="title">Forskrift om politivedtekt, Hol kommune, Buskerud.</dd><dt class="refid">RefID</dt><dd class="refid">forskrift/1988-08-10-645</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Hol kommune, Buskerud.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1.</li><li>§ 2.</li></ul></li><li>Kapittel II. Orden på offentlig sted.<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li><li>Kapittel III. Hindringer for ferdsel<ul class="tocSubUl"><li>§ 10.</li><li>§ 11.</li><li>§ 12.</li><li>§ 13.</li></ul></li><li>Kapittel IV. Sikring av ferdselen<ul class="tocSubUl"><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li></ul></li><li>Kapittel V. Renhold på offentlig sted<ul class="tocSubUl"><li>§ 19.</li><li>§ 20.</li></ul></li><li>Kapittel VI. Offentlige innretninger og anlegg<ul class="tocSubUl"><li>§ 21.</li><li>§ 22.</li></ul></li><li>Kapittel VII. Dyr<ul class="tocSubUl"><li>§ 23.</li><li>§ 24.</li></ul></li><li>Kapittel VIII. Offentlige forestillinger<ul class="tocSubUl"><li>§ 25.</li><li>§ 26.</li><li>§ 27.</li></ul></li><li>Kapittel IX. Barn<ul class="tocSubUl"><li>§ 28.</li></ul></li><li>Kapittel X. Forskjellige bestemmelser<ul class="tocSubUl"><li>§ 29.</li><li>§ 30.</li><li>§ 31.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1988-08-10-645" id="dokument"><h1>Forskrift om politivedtekt, Hol kommune, Buskerud.</h1><article class="legalP" data-absoluteaddress="/ledd/1/" id="ledd-1">Justis- og politidepartementet stadfester 10. august 1988 med noen endringer vedtak av Hol kommunestyre den 24. mars 1988 om ny politivedtekt for Hol kommune, Buskerud fylke, jfr. kgl.res. av 16. januar 1925 og 19. august 1932, lov av 6. juni 1891 nr. 1 om politivedtekter i rikets herreder, lov av 22. mai 1875 om høve til å gi dramatiske og andre forestillinger m.v. og lov av 17. juni 1932 nr. 3 om tillegg til politilovgivningen.</article> <article class="defaultP" margin-top="true">Vedtekten lyder:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1988-08-10-645/KAPITTEL_1" data-partID="k1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTII/forskrift/1988-08-10-645/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted menes i denne vedtekt gate, veg, sti, park, torg, plass, bru, strand eller annet sted som er alminnelig beferdet eller bestemt for alminnelig ferdsel.</article></article><article class="legalArticle" data-lovdata-URL="LTII/forskrift/1988-08-10-645/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekt er lagt på eier av hus eller grunn, hviler også på den som fester, bruker, leier eller bestyrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1988-08-10-645/KAPITTEL_2" data-partID="k2"><h2>Kapittel II. Orden på offentlig sted.</h2><article class="legalArticle" data-lovdata-URL="LTII/forskrift/1988-08-10-645/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver plikter straks å rette seg etter de pålegg, tegn eller signaler som politiet gir for å opprettholde den alminnelige orden, regulere ferdselen eller trygge publikum.</article></article><article class="legalArticle" data-lovdata-URL="LTII/forskrift/1988-08-10-645/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller i umiddelbar nærhet av offentlig sted må ingen delta i oppløp eller sammenstimling, eller lage larm eller bråk som forstyrrer den alminnelige orden eller ferdsel.</article></article><article class="legalArticle" data-lovdata-URL="LTII/forskrift/1988-08-10-645/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Samles mange mennesker ved inngangen til forsamlingslokale, restauranter, sportsplass, utsalgssted, holdeplass e.l., skal de stille seg i kø og for øvrig rette seg etter de pålegg som politiet eller arrangør gir for å opprettholde den alminnelige orden eller regulere ferdselen.</article></article><article class="legalArticle" data-lovdata-URL="LTII/forskrift/1988-08-10-645/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den som vil arrangere folketog, friluftsmøter, sportsstevner o.l. på offentlig sted, skal på forhånd gi politiet melding om dette. Slik melding må også gis av den som på eller ut mot offentlig sted vil framføre sang eller musikk, stelle til oppvisning eller framvisning eller gjøre bruk av høyttaler.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Politiet kan forby tilstelninger som nevnt i 1. ledd når det finner det påkrevet for å opprettholde den alminnelige orden eller trygge ferdselen.</article></article><article class="legalArticle" data-lovdata-URL="LTII/forskrift/1988-08-10-645/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller i nærheten av offentlig sted må ingen uten politiets tillatelse dele ut eller spre opprop, annonser, reklame o.l. eller gjøre bruk av gående, kjørende eller flygende reklame.</article></article><article class="legalArticle" data-lovdata-URL="LTII/forskrift/1988-08-10-645/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">På eller i umiddelbar nærhet av offentlig sted er det forbudt å nyte, skjenke eller by frem rusdrikk.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">På steder som nevnt i 1. ledd er også spill om penger forbudt.</article></article><article class="legalArticle" data-lovdata-URL="LTII/forskrift/1988-08-10-645/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">På, utover eller i umiddelbar nærhet av offentlig sted er det forbudt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/7/ledd/1/punkt/1/" id="kapittel-2-paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/7/ledd/1/punkt/1/ledd/1/" id="kapittel-2-paragraf-7-ledd-1-punkt-1-ledd-1">å skyte med gevær eller annet skytevåpen eller med bue, sprettert e.l.,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/7/ledd/1/punkt/2/" id="kapittel-2-paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/7/ledd/1/punkt/2/ledd/1/" id="kapittel-2-paragraf-7-ledd-1-punkt-2-ledd-1">å brenne av krutt, fyrverkeri eller eksplosive stoffer</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/7/ledd/1/punkt/3/" id="kapittel-2-paragraf-7-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/7/ledd/1/punkt/3/ledd/1/" id="kapittel-2-paragraf-7-ledd-1-punkt-3-ledd-1">å kaste stein, snøball eller annet som kan være til skade eller ulempe for den som ferdes der,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/7/ledd/1/punkt/4/" id="kapittel-2-paragraf-7-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/7/ledd/1/punkt/4/ledd/1/" id="kapittel-2-paragraf-7-ledd-1-punkt-4-ledd-1">å kaste glass, spiker, papir, fruktskall eller annet avfall.</article></article></li></ul></article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Det er forbudt å bære ladd skytevåpen på offentlig sted.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1988-08-10-645/KAPITTEL_3" data-partID="k3"><h2>Kapittel III. Hindringer for ferdsel</h2><article class="legalArticle" data-lovdata-URL="LTII/forskrift/1988-08-10-645/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller utover offentlig sted er det forbudt å sette eller henge noe som kan være til hinder eller ulempe for ferdselen.</article></article><article class="legalArticle" data-lovdata-URL="LTII/forskrift/1988-08-10-645/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan forby aking og enhver annen form for sport, lek eller spill på bestemt offentlig sted når dette er påkrevd av hensyn til ferdselen eller den alminnelige orden.</article></article><article class="legalArticle" data-lovdata-URL="LTII/forskrift/1988-08-10-645/§12" data-name="§12" data-partID="§12" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Er det påkrevd på grunn av byggearbeid e.l. at en gate, veg eller plass blir helt eller delvis sperret for et bestemt tidsrom, må det innhentes tillatelse til slik avsperring fra politiet. Politiet kan fastsette nærmere vilkår for å tillate avsperringen.</article></article><article class="legalArticle" data-lovdata-URL="LTII/forskrift/1988-08-10-645/§13" data-name="§13" data-partID="§13" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Markiser, skilt, oppslag, flaggstenger, utstillingskasser o.l. som vender ut mot offentlig sted, skal være forsvarlig fastgjort. Markiser skal være anbrakt så høyt at underkanten er minst 2,25 meter over grunnen.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1988-08-10-645/KAPITTEL_4" data-partID="k4"><h2>Kapittel IV. Sikring av ferdselen</h2><article class="legalArticle" data-lovdata-URL="LTII/forskrift/1988-08-10-645/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Sprengningsarbeid på eller i umiddelbar nærhet av offentlig sted skal på forhånd meldes til politiet, som kan påby særlige sikkerhetstiltak. Ved sprengningsarbeid må det vises nødvendig forsiktighet. Publikum må varsles i tide.</article></article><article class="legalArticle" data-lovdata-URL="LTII/forskrift/1988-08-10-645/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Oppføring, nedriving eller reparasjon av bygning, graving eller annet arbeid på eller mot offentlig sted som kan medføre fare for ferdselen, skal på forhånd meldes til politiet. Politiet kan bestemme hvorledes arbeidsstedet skal holdes avsperret og påby andre sikkerhetstiltak.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Inntil arbeidet er utført, skal det ved sperringen settes opp et tilstrekkkelig antall tente lykter når det er mørkt eller usiktbart vær.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Åpne grøfter skal snarest mulig fylles og jevnes.</article></article><article class="legalArticle" data-lovdata-URL="LTII/forskrift/1988-08-10-645/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Ved rensing av tak, maling av hus eller utføring av annet mindre arbeid eller ved oppheisning og nedfiring av varer på eller ut mot offentlig sted må det sørges for at stiger, heiser o.l. som blir brukt, har tilstrekkelig styrke og bare behandles og betjenes av øvde og pålitelige folk.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Ansvarshavende for arbeidet plikter å sette opp avvisere som gjør det tydelig at ferdselen er forbundet med fare eller ulempe.</article></article><article class="legalArticle" data-lovdata-URL="LTII/forskrift/1988-08-10-645/§17" data-name="§17" data-partID="§17" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Avsperringer, avvisere, stiger o.l. skal fjernes så snart slike arbeider som nevnt i §§ 14, 15 eller 16 er utført.</article></article><article class="legalArticle" data-lovdata-URL="LTII/forskrift/1988-08-10-645/§18" data-name="§18" data-partID="§18" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Når snø eller is truer med å falle fra hustak mot offentlig sted, skal eieren straks sette opp avvisere som gjør det tydelig at ferdselen er forbundet med fare eller ulempe og snarest sørge for at taket blir ryddet.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1988-08-10-645/KAPITTEL_5" data-partID="k5"><h2>Kapittel V. Renhold på offentlig sted</h2><article class="legalArticle" data-lovdata-URL="LTII/forskrift/1988-08-10-645/§19" data-name="§19" data-partID="§19" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Eier av hus eller grunn mot offentlig sted plikter etter takras å rydde fortauet på eiendommen for snø og is.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Snø og is kan legges langs kanten av fortauet, men må ikke kastes ut i kjørebanen.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Snø eller is fra gårdsplass, tomt eller hage må ikke kastes på offentlig sted.</article></article><article class="legalArticle" data-lovdata-URL="LTII/forskrift/1988-08-10-645/§20" data-name="§20" data-partID="§20" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Den som driver salg fra portrom, kiosk, o.l. på eller ut mot offentlig sted, skal sørge for at området ikke skjemmes eller tilsmusses av virksomheten.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Eieren plikter å sørge for at det blir satt opp et tilstrekkelig antall kurver/beholdere for papir og avfall.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Den som arrangerer tilstelninger på offentlig sted, skal sørge for at papir og annet avfall blir fjernet etter arrangementet.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1988-08-10-645/KAPITTEL_6" data-partID="k6"><h2>Kapittel VI. Offentlige innretninger og anlegg</h2><article class="legalArticle" data-lovdata-URL="LTII/forskrift/1988-08-10-645/§21" data-name="§21" data-partID="§21" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Politiet kan forby sykling, aking eller annen form for sport, lek eller spill i offentlige parker, anlegg, kirkegårder o.l.</article></article><article class="legalArticle" data-lovdata-URL="LTII/forskrift/1988-08-10-645/§22" data-name="§22" data-partID="§22" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Kunngjøringer, plakater o.l. må ikke slås opp på offentlig sted uten politiets tillatelse. Dette gjelder ikke oppslag på tavler e.l. som er godkjent av kommunale myndigheter til slikt bruk. Det gjelder heller ikke oppslag på en eiendom om noe som bare vedkommer eiendommen eller næringsvirksomheten til den som bor der.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Det er forbudt å rive ned, skade eller skjemme oppslag som er lovlig satt opp.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1988-08-10-645/KAPITTEL_7" data-partID="k7"><h2>Kapittel VII. Dyr</h2><article class="legalArticle" data-lovdata-URL="LTII/forskrift/1988-08-10-645/§23" data-name="§23" data-partID="§23" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Det er forbudt å la hest, storfe, sau, geit eller svin gå løs på eller ved offentlige steder uten forsvarlig tilsyn.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Politiet kan bestemme at hund som kan forulempe mennesker eller dyr, på offentlig sted skal holdes i bånd.</article><article class="legalP" data-absoluteaddress="/kapittel/7/paragraf/1/ledd/3/" id="kapittel-7-paragraf-1-ledd-3">På offentlige steder er det forbudt å la hund løpe uten tilsyn i tiden fra kl. 2300 til kl. 0700.</article></article><article class="legalArticle" data-lovdata-URL="LTII/forskrift/1988-08-10-645/§24" data-name="§24" data-partID="§24" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Politiet kan ta i forvaring hund som går løs i strid med bestemmelsen i § 23. Unnlater den som eier eller besitter hunden å hente denne innen 3 dager etter at han er varslet personlig eller ved kunngjøring i pressen, kan politiet selge eller avlive hunden.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1988-08-10-645/KAPITTEL_8" data-partID="k8"><h2>Kapittel VIII. Offentlige forestillinger</h2><article class="legalArticle" data-lovdata-URL="LTII/forskrift/1988-08-10-645/§25" data-name="§25" data-partID="§25" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Uten tillatelse av politiet må ingen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/8/paragraf/1/ledd/1/punkt/1/" id="kapittel-8-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/8/paragraf/1/ledd/1/punkt/1/ledd/1/" id="kapittel-8-paragraf-1-ledd-1-punkt-1-ledd-1">holde konsert, dramatisk forestilling eller andre forestillinger som nevnt i lov av 22. mai 1875,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/8/paragraf/1/ledd/1/punkt/2/" id="kapittel-8-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/8/paragraf/1/ledd/1/punkt/2/ledd/1/" id="kapittel-8-paragraf-1-ledd-1-punkt-2-ledd-1">drive skytebane, ballkasting, lykkehjul o.l som næring,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/8/paragraf/1/ledd/1/punkt/3/" id="kapittel-8-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/8/paragraf/1/ledd/1/punkt/3/ledd/1/" id="kapittel-8-paragraf-1-ledd-1-punkt-3-ledd-1">som næring holde offentlig dans, karusell, radiobilbaner o.l.</article></article></li></ul></article></article><article class="legalArticle" data-lovdata-URL="LTII/forskrift/1988-08-10-645/§26" data-name="§26" data-partID="§26" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Den som vil arrangere forestillinger og sammenkomster som nevnt i § 25, skal i god tid på forhånd sende søknad til politiet med opplysning om tid og sted for arrangementet og om hvem som er den ansvarlige.</article><article class="legalP" data-absoluteaddress="/kapittel/8/paragraf/2/ledd/2/" id="kapittel-8-paragraf-2-ledd-2">Politiet kan fastsette vilkår for tillatelsen.</article><article class="legalP" data-absoluteaddress="/kapittel/8/paragraf/2/ledd/3/" id="kapittel-8-paragraf-2-ledd-3">Arrangøren må etterkomme de pålegg som politiet ellers gir for å holde ro og orden og trygge publikums sikkerhet.</article><article class="legalP" data-absoluteaddress="/kapittel/8/paragraf/2/ledd/4/" id="kapittel-8-paragraf-2-ledd-4">Forestilling skal ikke finne sted mellom kl. 0100 og kl. 0800.</article><article class="legalP" data-absoluteaddress="/kapittel/8/paragraf/2/ledd/5/" id="kapittel-8-paragraf-2-ledd-5">Politiet kan gjøre unntak fra dette og kan bestemme at forestilling/arrangement skal slutte tidligere enn kl. 0100.</article></article><article class="legalArticle" data-lovdata-URL="LTII/forskrift/1988-08-10-645/§27" data-name="§27" data-partID="§27" data-absoluteaddress="/kapittel/8/paragraf/3/" id="kapittel-8-paragraf-3"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/8/paragraf/3/ledd/1/" id="kapittel-8-paragraf-3-ledd-1">Ved forestillinger, opptredener o.l. skal publikum oppføre seg sømmelig og ordentlig. Ingen må ved støy eller på annen måte hindre eller avbryte forestillingen, eller forstyrre andre tilstedeværende.</article><article class="legalP" data-absoluteaddress="/kapittel/8/paragraf/3/ledd/2/" id="kapittel-8-paragraf-3-ledd-2">Berusede personer må ikke gis adgang til forestillinger beregnet for allmennheten.</article><article class="legalP" data-absoluteaddress="/kapittel/8/paragraf/3/ledd/3/" id="kapittel-8-paragraf-3-ledd-3">Når hensynet til offentlig ro og orden krever det, kan politiet avbryte forestillinger som nevnt i § 25.</article></article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1988-08-10-645/KAPITTEL_9" data-partID="k9"><h2>Kapittel IX. Barn</h2><article class="legalArticle" data-lovdata-URL="LTII/forskrift/1988-08-10-645/§28" data-name="§28" data-partID="§28" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Barn under 15 år som på egen hånd streifer om på offentlig sted etter kl. 2200 i tiden 1. oktober – 30. april eller etter kl. 2300 i tiden 1. mai – 30. september, kan politiet bringe eller vise hjem.</article><article class="legalP" data-absoluteaddress="/kapittel/9/paragraf/1/ledd/2/" id="kapittel-9-paragraf-1-ledd-2">Barn under 15 år har ikke adgang til offentlig dans som nevnt i § 25, punkt 3 uten ifølge med foreldre eller andre foresatte.</article></article></section><section class="section" data-name="kapX" data-section-type="default" data-absoluteaddress="/kapittel/10/" id="kapittel-10" data-lovdata-URL="LTII/forskrift/1988-08-10-645/KAPITTEL_10" data-partID="k10"><h2>Kapittel X. Forskjellige bestemmelser</h2><article class="legalArticle" data-lovdata-URL="LTII/forskrift/1988-08-10-645/§29" data-name="§29" data-partID="§29" data-absoluteaddress="/kapittel/10/paragraf/1/" id="kapittel-10-paragraf-1"><h3 class="legalArticleHeader"><span class="legalArticleValue">§ 29</span>.</h3><article class="legalP" data-absoluteaddress="/kapittel/10/paragraf/1/ledd/1/" id="kapittel-10-paragraf-1-ledd-1">Unnlater noen å utføre noe han etter denne vedtekt har plikt til, kan politiet la det utføre på hans vegne eller sørge for at det nødvendige blir gjort for å hindre at forsømmelsen volder skade eller ulempe for andre.</article><article class="legalP" data-absoluteaddress="/kapittel/10/paragraf/1/ledd/2/" id="kapittel-10-paragraf-1-ledd-2">Politiet kan også hindre eller stanse handlinger som er forbudt etter denne vedtekt eller rydde av veien ulemper som skyldes at noen har forbrutt seg mot denne vedtekten.</article></article><article class="legalArticle" data-lovdata-URL="LTII/forskrift/1988-08-10-645/§30" data-name="§30" data-partID="§30" data-absoluteaddress="/kapittel/10/paragraf/2/" id="kapittel-10-paragraf-2"><h3 class="legalArticleHeader"><span class="legalArticleValue">§ 30</span>.</h3><article class="legalP" data-absoluteaddress="/kapittel/10/paragraf/2/ledd/1/" id="kapittel-10-paragraf-2-ledd-1">Overtredelse av denne vedtekt eller av pålegg gitt i medhold av vedtekten straffes etter straffelovens § 339 nr. 2 hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTII/forskrift/1988-08-10-645/§31" data-name="§31" data-partID="§31" data-absoluteaddress="/kapittel/10/paragraf/3/" id="kapittel-10-paragraf-3"><h3 class="legalArticleHeader"><span class="legalArticleValue">§ 31</span>.</h3><article class="legalP" data-absoluteaddress="/kapittel/10/paragraf/3/ledd/1/" id="kapittel-10-paragraf-3-ledd-1">Denne vedtekt trer i kraft en måned etter at den er stadfestet av Justis- og politidepartementet.</article><article class="legalP" data-absoluteaddress="/kapittel/10/paragraf/3/ledd/2/" id="kapittel-10-paragraf-3-ledd-2">Fra samme tid opphører politivedtektene for Hol kommune stadfestet av Justisdepartementet den 22. august 1952 med senere endringer av 3. september 1957, 13. januar 1970 å gjelde.</article></article></section></main></body></html>