<!DOCTYPE html><html lang="no"><head><title>Midlertidig lov om avvikling av institusjoner og kontrakter om privatpleie under det fylkeskommunale helsevern for psykisk utviklingshemmede.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:37</dd><dt class="legacyID">Datokode</dt><dd class="legacyID">LOV-1988-06-10-48</dd><dt class="dokid">DokumentID</dt><dd class="dokid">LTI/lov/1988-06-10-48</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 11</dd><dt class="dateInForce">I kraft fra</dt><dd class="dateInForce">1991-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-07-04</dd><dt class="titleShort">Korttittel</dt><dd class="titleShort">Midl. lov om avvikling av HVPU</dd><dt class="title">Tittel</dt><dd class="title">Midlertidig lov om avvikling av institusjoner og kontrakter om privatpleie under det fylkeskommunale helsevern for psykisk utviklingshemmede.</dd><dt class="miscInformation">Annet om dokumentet</dt><dd class="miscInformation">Ot.prp.nr.49 (1987–1988), Innst.O.nr.78 (1987–1988), Besl.O.nr.90 (1987–1988) Odels- og Lagtingsvedtak hhv. 30. mai og 2. juni 1988. Fremmet av Sosialdepartementet.</dd><dt class="refid">RefID</dt><dd class="refid">lov/1988-06-10-48</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om avvikling av institusjoner og kontrakter om privatpleie under det fylkeskommunale helsevern for psykisk utviklingshemmede.<ul class="tocSubUl"><li>§ 1. (Lovens formål)</li><li>§ 2. (Overføring av ansvar for psykisk utviklingshemmede fra fylkeskommunene til kommunene)</li><li>§ 3. (Avtaler om kommunenes overtakelse av institusjoner eller vernede boliger for mennesker med psykisk utviklingshemming)</li><li>§ 4. (Nedleggelse av institusjoner)</li><li>§ 5. (Private institusjoner)</li><li>§ 6. (Personell ansatt i fylkeskommunal institusjon)</li><li>§ 7. (Departementets kompetanse)</li><li>§ 8. (Privatpleie/familiepleie)</li><li>§ 9. (Om utgiftene)</li><li>§ 10. (Valg av tilflyttingskommune)</li><li>§ 11. (Klage på utskriving av institusjon m.v. og omgjøring av vedtak uten klage)</li><li>§ 12. (Ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/lov/1988-06-10-48" id="dokument"><h1>Midlertidig lov om avvikling av institusjoner og kontrakter om privatpleie under det fylkeskommunale helsevern for psykisk utviklingshemmede.</h1><article class="legalArticle" data-lovdata-URL="LTI/lov/1988-06-10-48/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(Lovens formål)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne loven er:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Å bedre og normalisere levekårene for mennesker med psykisk utviklingshemming.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Å legge forholdene til rette for at personer med psykisk utviklingshemming så langt som mulig kan leve og bo selvstendig og ha en aktiv og meningsfylt tilværelse i fellesskap med andre.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Å fremme en avvikling av institusjonsomsorgen for mennesker med psykisk utviklingshemming og fremme utviklingen av alternative tilbud.</article></article></li></ul></article></article><article class="legalArticle" data-lovdata-URL="LTI/lov/1988-06-10-48/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Overføring av ansvar for psykisk utviklingshemmede fra fylkeskommunene til kommunene)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Fra 1. januar 1991 skal kommunene overta ansvaret for tiltak og tjenester for personer innskrevet i helsevernet for psykisk utviklingshemmede.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fylkeskommunen skal fortsatt ha ansvaret for de spesialiserte tjenester for mennesker med psykisk utviklingshemming, herunder også institusjonstilbud for autister.</article></article><article class="legalArticle" data-lovdata-URL="LTI/lov/1988-06-10-48/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(Avtaler om kommunenes overtakelse av institusjoner eller vernede boliger for mennesker med psykisk utviklingshemming)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fylkeskommunene og kommunene skal innen 1. mars 1990 ha inngått de nødvendige avtaler om overdragelse til kommunene av fylkeskommunale institusjoner og vernede boliger for mennesker med psykisk utviklingshemming som er godkjent i medhold av § 3 i lov 19. juni 1969 nr. 57 om sykehus m.v. (sykehusloven) og som ikke skal nedlegges før 1. januar 1991. Institusjoner som er besluttet nedlagt etter 31. desember 1990 kan fylkeskommunene og kommunene isteden inngå leieavtale om. Det kan også avtales at fylkeskommunene, på vegne av kommunene, skal forestå den daglige driften av institusjoner som skal nedlegges og at fylkeskommunen skal ha arbeidsgiveransvaret.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Hvis avtale om overdragelse inngås skal eiendomsretten til fylkeskommunal institusjonsbygning med utstyr overdras vederlagsfritt til en eller flere kommuner med virkning fra 1. januar 1991. Forøvrig skal avtalen inneholde bestemmelser om hvordan det skal forholdes med grunnarealer tilknyttet institusjonen og gjeldsforpliktelser som skriver seg fra oppføring eller ombygging av eller anskaffelse av utstyr til institusjonen.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Overdras eiendomsretten til flere kommuner i fellesskap, skal avtalen inneholde bestemmelser om hvilken kommune som skal ha arbeidsgiveransvaret for ansatte i institusjonen.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Kommunene kan avtale med andre kommuner som ikke blir medeiere i institusjonen at disse skal disponere plasser ved institusjonen.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Det skal ikke betales rettsgebyr etter § 21 i lov 17. desember 1982 nr. 86 om rettsgebyr eller dokumentavgift etter § 6 i lov 12. desember 1975 nr. 59 om dokumentavgift i forbindelse med overdragelse etter denne bestemmelse.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Inngås det avtale som nevnt i første ledd, skal institusjonen tas inn i kommunens helse- og sosialplan i samsvar med bestemmelsene i lov 19. november 1982 nr. 68 om planlegging av og forsøksvirksomhet i sosialtjenesten og helsetjenesten i kommunene. I nevnte plan skal også tas inn bestemmelser om plasser kommunen disponerer etter avtale som nevnt i fjerde ledd.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Institusjon som den 31. desember 1990 er godkjent etter § 3 i sykehusloven, trenger ikke ny godkjenning dersom den skal drives i samsvar med § 1-3 annet ledd nr. 5 i lov 19. november 1982 nr. 66 om helsetjenesten i kommunene. Departementet kan bestemme at en institusjon eller vernet bolig for mennesker med psykisk utviklingshemming skal være en del av den kommunale helsetjeneste.</article></article><article class="legalArticle" data-lovdata-URL="LTI/lov/1988-06-10-48/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(Nedleggelse av institusjoner)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kommunene skal i samråd med fylkeskommunene beslutte hvilke institusjoner som skal nedlegges og planlegge avviklingen av disse institusjoner. Departementet skal innen 1. mars 1990 ha meddelelse om hvilke institusjoner som er besluttet nedlagt.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Departementet kan også selv bestemme at en institusjon skal avvikles og nedlegges innen en fastsatt frist. Departementets avgjørelse er bindende. Denne bestemmelse gjelder også for bykommunen Oslo.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Departementet kan for tiden etter 1. januar 1991 gi forskrifter om tilsyn og begrenset adgang til bruk av tvangsmidler for institusjoner som er besluttet nedlagt, men som fortsatt er i drift.</article></article><article class="legalArticle" data-lovdata-URL="LTI/lov/1988-06-10-48/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Private institusjoner)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">En eller flere kommuner kan inngå avtale med privat eier om drift av institusjon for mennesker med psykisk utviklingshemming som er godkjent i medhold av § 3 i sykehusloven.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hvis slik avtale som nevnt i første ledd inngås, har eieren rett til avtale om tilskott til driften fra kommunene.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">§ 3 sjette og sjuende ledd gjelder tilsvarende.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Departementet skal innen 1. mars 1990 ha meddelelse om hvilke private institusjoner det ikke inngås avtale om.</article></article><article class="legalArticle" data-lovdata-URL="LTI/lov/1988-06-10-48/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Personell ansatt i fylkeskommunal institusjon)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som er ansatt i fylkeskommunal institusjon som skal være i drift etter 31. desember 1990, har rett til ansettelse i liknende stilling i den kommune som overtar eiendomsretten eller leieretten til institusjonen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kommunen har plikt til å underrette hver enkelt om de rettigheter vedkommende har etter foregående ledd. Den som ønsker å benytte seg av retten må gi melding om dette til kommunen innen tre måneder etter at vedkommende har mottatt slik melding fra kommunen.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Skal eiendomsretten til en fylkeskommunal institusjon overdras til flere kommuner, skal underretning som nevnt i annet ledd gis av den kommune som får arbeidsgiveransvaret.</article></article><article class="legalArticle" data-lovdata-URL="LTI/lov/1988-06-10-48/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Departementets kompetanse)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet kan fastsette avtale om overdragelse av institusjon for mennesker med psykisk utviklingshemming fra fylkeskommunene til kommunene dersom avtale ikke er oppnådd innen 1. mars 1990. Departementet kan også fastsette avtale om at kommuner i en avviklingstid skal leie institusjoner på den fylkeskommunale helseplan som skal nedlegges etter 31. desember 1990, og om det daglige driftsansvar for slike institusjoner.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Kommuner og fylkeskommuner som ikke oppnår avtale etter §§ 3 og 4 eller finner de tilbudte avtalevilkår urimelige, kan klage til departementet. Departementet avgjør klagen med bindende virkning.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Eier av privat institusjon som nevnt i § 5 som ikke oppnår avtale, eller som finner at tilbudte avtalevilkår gir dårligere vilkår enn den avtale vedkommende hadde med fylkeskommunen, kan klage til departementet. Departementet avgjør klagen med bindende virkning for kommunen.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">De berørte kommuner og fylkeskommuner skal få anledning til å uttale seg før departementet fatter vedtak etter denne bestemmelse.</article></article><article class="legalArticle" data-lovdata-URL="LTI/lov/1988-06-10-48/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(Privatpleie/familiepleie)</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kommunene skal fra 1. januar 1991 tre inn som avtalepartnere i de avtaler som er inngått med privatpersoner om forpleining av mennesker med psykisk utviklingshemming i private hjem.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Avtalen skal fortsatt gjelde på de samme vilkår som gjelder den 31. desember 1990.</article></article><article class="legalArticle" data-lovdata-URL="LTI/lov/1988-06-10-48/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(Om utgiftene)</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Til dekning av de kommunale tjenester for mennesker med psykisk utviklingshemming yter folketrygden tilskott etter nærmere regler som fastsettes av departementet.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">I tilskott som nevnt i første ledd inngår et eget tilskott for alle personer som var opptatt i helsevernet for psykisk utviklingshemmede den 31. desember 1987. Dette tilskottet utbetales til den kommune som denne dato var vedkommendes bosteds- eller oppholdskommune etter § 12 åttende ledd i sykehusloven. Departementet gir nærmere regler om disse tilskott.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Bosetter vedkommende seg i annen kommune enn sin tidligere bosteds- eller oppholdskommune, skal tilskottet som nevnt i annet ledd overføres til den kommunen der vedkommende bosetter seg.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">For personer som er i institusjon som besluttes nedlagt etter 31. desember 1990, jfr. § 4, dekker den kommunen som denne dato var vedkommendens bostedskommune forpleiningsutgiftene. Departementet kan fastsette nærmere regler for betalingsplikten.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Tvist mellom kommuner om overføring av tilskott eller om dekning av utgifter som nevnt i tredje og fjerde ledd, avgjøres av departementet med bindende virkning for kommunene.</article></article><article class="legalArticle" data-lovdata-URL="LTI/lov/1988-06-10-48/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Valg av tilflyttingskommune)</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Personer, som skal skrives ut av institusjoner eller privatpleie under det fylkeskommunale helsevern for psykisk utviklingshemmede, kan fremme søknad overfor en annen kommune enn bostedskommunen om hjelp til å etablere seg der med nødvendige hjelpetiltak fra vedkommende kommune.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Bestemmelsen i første ledd gjelder også personer i institusjoner som skal nedlegges, men som fortsatt vil være i drift etter 31. desember 1990.</article></article><article class="legalArticle" data-lovdata-URL="LTI/lov/1988-06-10-48/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(Klage på utskriving av institusjon m.v. og omgjøring av vedtak uten klage)</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak om opptak i og utskriving fra institusjoner og privatpleie under det fylkeskommunale helsevern for psykisk utviklingshemmede kan påklages. Det samme gjelder vedtak om overføring fra en fylkeskommunal institusjon til en annen slik institusjon.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Fra 1. januar 1991 skal det etter loven her bare kunne klages over vedtak om utskriving fra institusjoner som er besluttet nedlagt, men som fortsatt er i drift og over vedtak om overføring fra en slik institusjon til en annen institusjon som også er besluttet nedlagt.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Vedtak om avslag på søknad om opptak i det fylkeskommunale helsevern for psykisk utviklingshemmede kan likeledes påklages.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Departementet gir forskrifter om klage over vedtak som nevnt i foregående ledd og om klageinstansens rett til å omgjøre vedtak uten at det foreligger klage.</article><article class="legalP" data-absoluteaddress="/paragraf/11/ledd/5/" id="paragraf-11-ledd-5">Avslag på søknad som nevnt i § 10 kan påklages til fylkesmannen. Fylkesmannen kan pålegge kommunen å yte den nødvendige hjelp som vedkommendes nye bostedskommune, dersom ønsket om å bosette seg der er vel begrunnet.</article></article><article class="legalArticle" data-lovdata-URL="LTI/lov/1988-06-10-48/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(Ikrafttredelse)</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Bestemmelsene i denne lovens §§ 8 og 9 trer i kraft 1. januar 1991. De øvrige bestemmelser trer i kraft når Kongen bestemmer.</article></article></main></body></html>