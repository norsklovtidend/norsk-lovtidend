<!DOCTYPE html><html lang="no"><head><title>Forskrift om Den norske kirkes lærenemnd.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:19</dd><dt class="legacyID">Datokode</dt><dd class="legacyID">FOR-1988-02-19-159</dd><dt class="dokid">DokumentID</dt><dd class="dokid">LTI/forskrift/1988-02-19-159</dd><dt class="ministry">Departement</dt><dd class="ministry"><ul><li>Kirke- og undervisningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 3</dd><dt class="dateInForce">I kraft fra</dt><dd class="dateInForce">1988-04-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1953-04-29-1</li></ul></dd><dt class="dateOfPublication">Kunngjort</dt><dd class="dateOfPublication">1988-03-08</dd><dt class="title">Tittel</dt><dd class="title">Forskrift om Den norske kirkes lærenemnd.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 19. februar 1988. Fremmet av Kirke- og undervisningsdepartementet.</dd><dt class="refid">RefID</dt><dd class="refid">forskrift/1988-02-19-159</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om Den norske kirkes lærenemnd.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li></ul></li></ul></dd></dl></header><main class="documentBody" data-lovdata-URL="LTI/forskrift/1988-02-19-159" id="dokument"><h1>Forskrift om Den norske kirkes lærenemnd.</h1><article class="legalArticle" data-lovdata-URL="LTI/forskrift/1988-02-19-159/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Den norske kirkes lærenemnd er opprettet i henhold til § 56 a i lov av 29. april 1953 nr. 1 om Den norske kirkes ordning. Lærenemnda er et selvstendig sakkyndig organ som etter anmodning gir uttalelse i saker som gjelder den evangelisk-lutherske lære.</article></article><article class="legalArticle" data-lovdata-URL="LTI/forskrift/1988-02-19-159/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Lærenemnda består av<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">alle tjenestegjørende biskoper,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">tre teologisk sakkyndige, hvorav de tre teologiske fakulteter oppnevner en hver,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">to teologisk sakkyndige, valgt av Kirkemøtet,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">fire leke medlemmer, valgt av Kirkemøtet.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">De oppnevnte og valgte medlemmer skal ha personlige varamedlemmer.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Medlemmene er forpliktet på den evangelisk-lutherske lære.</article></article><article class="legalArticle" data-lovdata-URL="LTI/forskrift/1988-02-19-159/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Valgbar og pliktig til å motta valg eller oppnevning er enhver som har kirkelig stemmerett. Den som ved valgperiodens begynnelse har fylt 60 år eller har vært medlem av nemnda de fire siste år, kan kreve seg fritatt. Det samme gjelder den som påberoper seg svakelighet eller annen hindring som lærenemnda godkjenner. Nemndas avgjørelse kan påklages til Kirke- og undervisningsdepartementet.</article></article><article class="legalArticle" data-lovdata-URL="LTI/forskrift/1988-02-19-159/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">De under § 2 punkt b) nevnte medlemmer oppnevnes av vedkommende fakultets faste lærere.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved valg av de medlemmer som er nevnt under § 2 punktene c) og d) påser Kirkemøtet at det blant sakkyndige og blant leke medlemmer er personer av begge kjønn.</article></article><article class="legalArticle" data-lovdata-URL="LTI/forskrift/1988-02-19-159/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Oppnevning og valg av medlemmer og varamedlemmer gjelder for fire år. De valg som foretas av Kirkemøtet skjer på første møte i et nytt Kirkemøtets valgperiode. De oppnevninger som foretas av de teologiske fakulteter skal ha funnet sted innen to måneder før Kirkemøtets sammentreden.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Funksjonsperioden opphører når det er foretatt nyvalg som nevnt i første ledd. En lærenemnd som har påbegynt behandlingen av en sak, skal likevel sluttføre nemndbehandlingen selv om den normale funksjonsperiode er utløpt.</article></article><article class="legalArticle" data-lovdata-URL="LTI/forskrift/1988-02-19-159/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Melding om oppnevninger og valg sendes Kirke- og undervisningsdepartementet som innkaller til konstituerende møte og utpeker en person til å lede møtet til ledere er valgt.</article></article><article class="legalArticle" data-lovdata-URL="LTI/forskrift/1988-02-19-159/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Anmodninger til lærenemnda om å ta en sak opp til behandling rettes til lederen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Læresak kan bare reises i saker som gjelder særlig tungtveiende spørsmål der det aktuelle læretema er av alvorlig og vidtrekkende karakter.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Lærenemnda kan avvise saker som etter sin karakter ikke finnes å burde foranledige nemndbehandling eller ikke ansees å gjelde grunnleggende spørsmål i sentrum av den evangelisk-lutherske lære. Vedtaket om avvisning må være fattet med 2/3 flertall.</article></article><article class="legalArticle" data-lovdata-URL="LTI/forskrift/1988-02-19-159/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Læresak kan alltid reises av Kongen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">En biskop kan reise læresak av eget tiltak, etter læreklage fra andre og etter anmodning av en tilsatt som ønsker å få sin lære bedømt.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">I tjenestesaker vedrørende prester og kateketer i offentlig kirkelig stilling reises læresak av biskopen i det bispedømme hvor vedkommende gjør tjeneste. Dersom læreklage blir reist i forbindelse med en tilsettingssak i et annet bispedømme, er biskopen i det bispedømme hvor stillingen er lyst ledig, ansvarlig for behandlingen. Læresak vedrørende søker som ikke er tilsatt i offentlig kirkelig stilling reises av biskopen i det bispedømme hvor stillingen søkes.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Læresak vedrørende biskop kan bare reises av Kongen.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">I andre saker enn tjenestesaker og tilsettingssaker kan også Kirkemøtet anmode om uttalelse.</article></article><article class="legalArticle" data-lovdata-URL="LTI/forskrift/1988-02-19-159/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Før læresak mot person blir brakt inn for lærenemnda, skal biskopen ha hatt inngående drøftelser og samtaler med den person lærespørsmålet gjelder med sikte på å oppnå slik avklaring at læresak kan unngås. Vedkommende kan utpeke en person til å delta i drøftelsene og samtalene. Dersom læresak etter dette blir reist, skal vedkommende ha kopi av henvendelsen til lærenemnda.</article></article><article class="legalArticle" data-lovdata-URL="LTI/forskrift/1988-02-19-159/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Hvis det i en tilsettingssak under den forberedende saksbehandling eller i tilsettingsorganet fremkommer læremessig ankemål mot en søker som ellers ville være aktuell kandidat, går saken til vedkommende biskop til vurdering av om læresak bør reises. Hvis læresak blir reist, utsettes tilsettingssaken. Hvis biskopen avviser ankemålet, fortsetter tilsettingssaken, idet klagen settes ut av betraktning.</article></article><article class="legalArticle" data-lovdata-URL="LTI/forskrift/1988-02-19-159/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">I tjenestesaker og tilsettingssaker tiltres nemnda av en person med talerett som påklagede peker ut. Påklagede har rett til å redegjøre for sitt syn skriftlig, og, så fremt saken behandles i møte, også muntlig. En eventuell skriftlig redegjørelse fra påklagede følger saken.</article></article><article class="legalArticle" data-lovdata-URL="LTI/forskrift/1988-02-19-159/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Hvis den som læresak er reist mot endrer oppfatning, fratrer sin stilling eller trekker sin søknad tilbake, bortfaller videre nemndbehandling.</article></article><article class="legalArticle" data-lovdata-URL="LTI/forskrift/1988-02-19-159/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Lærenemndas forhandlinger er fortrolige.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Når det i en læresak ikke er enighet i lærenemnda, skal det i nemndas uttalelse redegjøres for de forskjellige standpunkter. Hvert medlem har rett til å gi uttrykk for sitt syn i en skriftlig fremstilling.</article></article><article class="legalArticle" data-lovdata-URL="LTI/forskrift/1988-02-19-159/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Lærenemndas uttalelse sendes til Kirke- og undervisningsdepartementet og til den som har reist saken, i tjenestesaker og tilsettingssaker også til påklagende.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Hvis biskopen etter at lærenemndas uttalelse er avgitt finner at det kan være grunnlag for tjenestlige forføyninger, sendes saken til det organ som spørsmålet om tjenstlige reaksjoner hører under med kopi til påklagende. I motsatt fall sendes melding bare til påklagende.</article></article><article class="legalArticle" data-lovdata-URL="LTI/forskrift/1988-02-19-159/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Lærenemnda fastsetter hva slags saksbehandling som skal iverksettes i den enkelte sak, gjennomfører denne, og foretar den nødvendige oppsummering og endelige lærebedømmelse. Lærenemnda gir ingen innstilling om den videre forvaltningsmessige behandling av saken.</article></article><article class="legalArticle" data-lovdata-URL="LTI/forskrift/1988-02-19-159/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Lærenemnda fastsetter de nærmere regler om formene for sin virksomhet.</article></article><article class="legalArticle" data-lovdata-URL="LTI/forskrift/1988-02-19-159/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Den praktisk-administrative sekretærtjeneste utføres av Kirkerådets sekretariat. For den enkelte sak kan nemnda anta en hovedsekretær med godtgjøring som bestemt for utvalgssekretærer i staten.</article></article><article class="legalArticle" data-lovdata-URL="LTI/forskrift/1988-02-19-159/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>.</h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Utgifter i forbindelse med det konstituerende møte og lærenemndas behandling av læresak dekkes over Kirkedepartementets budsjett.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">Dersom læresak reises av en biskop eller Kirkemøtet, må budsjettspørsmålet snarest mulig tas opp med departementet. Budsjettspørsmålet må være avklart før lærenemnda starter behandlingen av saken.</article></article></main></body></html>