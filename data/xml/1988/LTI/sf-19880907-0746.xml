<!DOCTYPE html><html lang="no"><head><title>Forskrift for barn på sykehus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1988-09-07-746</dd><dt class="dokid">DokumentID</dt><dd class="dokid">LTI/forskrift/1988-09-07-746</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 17</dd><dt class="dateInForce">I kraft fra</dt><dd class="dateInForce">1988-11-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1969-06-19-57/§3</li></ul></dd><dt class="dateOfPublication">Kunngjort</dt><dd class="dateOfPublication">1988-10-17</dd><dt class="title">Tittel</dt><dd class="title">Forskrift for barn på sykehus.</dd><dt class="refid">RefID</dt><dd class="refid">forskrift/1988-09-07-746</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for barn på sykehus.<ul class="tocSubUl"><li>Kapittel 1. Generelt<ul class="tocSubUl"><li>§ 1-1.</li><li>§ 1-2.</li><li>§ 1-3.</li><li>§ 1-4.</li></ul></li><li>Kapittel 2. Samværsrett for pårørende m.m.<ul class="tocSubUl"><li>§ 2-1.</li><li>§ 2-2.</li></ul></li><li>Kapittel 3. Dekning av pårørendes reise/oppholdsutgifter m.v.<ul class="tocSubUl"><li>§ 3-1.</li><li>§ 3-2.</li><li>§ 3-3.</li></ul></li><li>Kapittel 4. Aktivisering/undervisning<ul class="tocSubUl"><li>§ 4-1.</li><li>§ 4-2.</li><li>§ 4-3.</li></ul></li><li>Kapittel 5. Informasjon m.m.<ul class="tocSubUl"><li>§ 5-1.</li><li>§ 5-2.</li><li>§ 5-3.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1988-09-07-746" id="dokument"><h1>Forskrift for barn på sykehus.</h1><article class="legalP" data-absoluteaddress="/ledd/1/" id="ledd-1">Fastsatt av Sosialdepartementet 7. september 1988 med hjemmel i § 3 tredje ledd i lov av 19. juni 1969 nr. 57 om sykehus m.v.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-09-07-746/KAPITTEL_1" data-partID="k1"><h2>Kapittel 1. Generelt</h2><article class="legalArticle" data-lovdata-URL="LTI/forskrift/1988-09-07-746/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Barn skal bare legges inn på sykehus når det er medisinsk nødvendig eller når det av andre grunner vil være best for barnet.</article></article><article class="legalArticle" data-lovdata-URL="LTI/forskrift/1988-09-07-746/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Avdelinger og barnestuer der barn legges inn, skal utformes og utstyres slik at de er tilpasset barns behov.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Barn kan ta med egne leker, men sykehuset er ikke ansvarlig for tap.</article></article><article class="legalArticle" data-lovdata-URL="LTI/forskrift/1988-09-07-746/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">På alminnelig avdeling som jevnlig mottar barn bør det innredes barnestuer.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Barn skal ikke legges på rom med voksne som er i en medisinsk tilstand som kan virke skremmende på dem.</article></article><article class="legalArticle" data-lovdata-URL="LTI/forskrift/1988-09-07-746/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Barn skal fortrinnsvis tas hånd om av det samme personalet under oppholdet.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Skifte av sykehus eller avdeling skal bare skje når det er medisinsk nødvendig eller det av andre grunner vil være det beste for barnet.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-09-07-746/KAPITTEL_2" data-partID="k2"><h2>Kapittel 2. Samværsrett for pårørende m.m.</h2><article class="legalArticle" data-lovdata-URL="LTI/forskrift/1988-09-07-746/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Barn på sykehus har rett til å ha minst en av sine foreldre hos seg under hele sykehusoppholdet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Personalet plikter å avklare med foreldrene hvilke oppgaver foreldrene ønsker og kan utføre mens de er hos barnet.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Foreldre som er hos barn under sykehusoppholdet skal få avlastning etter behov.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Foreldre skal ha adgang til oppholdsrom.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Sykehuset skal tilby foreldrene kontakt med sosionom og annet støttepersonell mens barnet er på sykehus.</article></article><article class="legalArticle" data-lovdata-URL="LTI/forskrift/1988-09-07-746/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Barn på sykehus kan motta besøk utenom vanlig besøkstid. Avdelingens medisinsk ansvarlige lege kan nekte besøk dersom medisinske årsaker tilsier det.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Foreldre og andre besøkende til barn på sykehus skal rette seg etter avdelingens rutiner og følge personalets anvisninger.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-09-07-746/KAPITTEL_3" data-partID="k3"><h2>Kapittel 3. Dekning av pårørendes reise/oppholdsutgifter m.v.</h2><article class="legalArticle" data-lovdata-URL="LTI/forskrift/1988-09-07-746/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Foreldre som er hos barnet skal få tilbud om overnatting på sykehuset, fortrinnsvis i rimelig nærhet av barnet.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Dersom det ikke er mulig å tilby overnatting på sykehuset og foreldrene er tilreisende, skal sykehuset dekke utgifter til hotell/pensjonat etter sykehusets anvisning.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Foreldre som er hos barnet skal få mat på sykehuset til de priser personalet betaler.</article></article><article class="legalArticle" data-lovdata-URL="LTI/forskrift/1988-09-07-746/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Reiseutgifter for ledsager i forbindelse med innleggelse og utskrivning dekkes av folketrygden.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Sykehuset dekker reiseutgifter etter folketrygdens satser når sykehuset av medisinske grunner innkaller foreldre for å være hos barnet eller for informasjon om sykdomsutvikling eller for nødvendig opplæring i forbindelse med barnets sykdom og videre behandling og pleie.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">For barn under 10 år anses alltid sykehuset for å ha innkalt når foreldre er hos barnet på sykehuset, jfr. annet ledd.</article></article><article class="legalArticle" data-lovdata-URL="LTI/forskrift/1988-09-07-746/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Tapt arbeidsfortjeneste til nødvendig ledsager under reise ved barns sykdom ytes etter gjeldende forskrifter gitt av Sosialdepartementet, jfr. folketrygdloven § 2-6 nr. 1 og 2.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Reglene om rett til sykepenger ved barns sykdom kan komme til anvendelse, jfr. folketrygdlovens §§ 3-22 og 3-23.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1988-09-07-746/KAPITTEL_4" data-partID="k4"><h2>Kapittel 4. Aktivisering/undervisning</h2><article class="legalArticle" data-lovdata-URL="LTI/forskrift/1988-09-07-746/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Barn skal aktiviseres og stimuleres så langt deres helsetilstand tillater det. Det skal avsettes egnet areal og tilstrekkelig utstyr til undervisning, aktivisering og stimulering av barn på ulike alderstrinn.</article></article><article class="legalArticle" data-lovdata-URL="LTI/forskrift/1988-09-07-746/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Pedagogisk virksomhet for førskolebarn skal fortrinnsvis skje under ledelse av en førskolelærer.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Førskolebarn som har behov for spesialpedagogisk hjelp skal få det, jfr. lov om grunnskolen § 8 nr. 6.</article></article><article class="legalArticle" data-lovdata-URL="LTI/forskrift/1988-09-07-746/§4-3" data-name="§4-3" data-partID="§4-3" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 4-3</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Barn i skolepliktig alder har rett til undervisning under sykehusoppholdet, jfr. lov om grunnskolen § 13 nr. 1 og § 8 nr. 1.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Sykehuset plikter å melde fra til sin vertskommune om barn som blir liggende på sykehus og som har krav på skoleundervisning.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1988-09-07-746/KAPITTEL_5" data-partID="k5"><h2>Kapittel 5. Informasjon m.m.</h2><article class="legalArticle" data-lovdata-URL="LTI/forskrift/1988-09-07-746/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Barnet har rett til informasjon om sin sykdom og det som skal skje under sykehusoppholdet. Informasjonen skal være avpasset barnets modenhet og tilstand. Informasjonen skal gis i samråd med foreldrene.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Sykehuset skal informere foreldrene om barnets tilstand og behandling. Informasjonen skal omfatte hvilke behandlingsmetoder som er aktuelle, hvilken risiko og komplikasjoner som kan være forbundet med behandlingen og opplysninger om eventuelle bivirkninger av medisinene.</article></article><article class="legalArticle" data-lovdata-URL="LTI/forskrift/1988-09-07-746/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Før utskrivning skal sykehuset sørge for å etablere kontakt med det kommunale hjelpeapparat dersom barnet har behov for oppfølging etter utskrivning. Slik kontakt skal skje i samråd med foreldrene.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Sykehuset skal orientere foreldrene om aktuelle interesseorganisasjoner.</article></article><article class="legalArticle" data-lovdata-URL="LTI/forskrift/1988-09-07-746/§5-3" data-name="§5-3" data-partID="§5-3" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Denne forskrift skal utleveres til foreldrene samtidig med meldingen om innleggelsesdato, og senest ved selve innleggelsen.</article></article></section></main></body></html>