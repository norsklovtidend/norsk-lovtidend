<!DOCTYPE html><html lang="no"><head><title>Forskrift for ferdsel under fredsforhold på norsk territorium for fartøyer registrert i Norsk internasjonalt skipsregister.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:40</dd><dt class="legacyID">Datokode</dt><dd class="legacyID">FOR-1988-04-15-300</dd><dt class="dokid">DokumentID</dt><dd class="dokid">LTI/forskrift/1988-04-15-300</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 7</dd><dt class="dateInForce">I kraft fra</dt><dd class="dateInForce">1988-06-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1914-08-18-3/§1</li><li>lov/1902-05-22-10/§418</li></ul></dd><dt class="dateOfPublication">Kunngjort</dt><dd class="dateOfPublication">1988-05-11</dd><dt class="title">Tittel</dt><dd class="title">Forskrift for ferdsel under fredsforhold på norsk territorium for fartøyer registrert i Norsk internasjonalt skipsregister.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. av 15. april 1988 med hjemmel i lov av 18. august 1914 om forsvarshemmeligheter § 1 pkt 2, og lov av 22. mai 1902 om alminnelig borgerlig straffelov § 418, pkt 2. Fremmet av Forsvarsdepartementet.</dd><dt class="refid">RefID</dt><dd class="refid">forskrift/1988-04-15-300</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for ferdsel under fredsforhold på norsk territorium for fartøyer registrert i Norsk internasjonalt skipsregister.<ul class="tocSubUl"><li>Innledende bestemmelser</li><li>Regler for seilas</li><li>Regler for seilas i forbudte sjøområder</li><li>Under opphold på norsk territorium</li><li>Brudd på forskriftene</li></ul></li></ul></dd></dl></header><main class="documentBody" data-lovdata-URL="LTI/forskrift/1988-04-15-300" id="dokument"><h1>Forskrift for ferdsel under fredsforhold på norsk territorium for fartøyer registrert i Norsk internasjonalt skipsregister.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-04-15-300/KAPITTEL_1" data-partID="k1"><h2>Innledende bestemmelser</h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/punkt/1/" id="kapittel-1-punkt-1"><span class="data-originalId">1.</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Disse forskrifter for ferdsel på norsk territorium under fredsforhold gjelder for alle fartøyer eller innretninger, heretter benevnt fartøy, som er registrert i Norsk internasjonalt skipsregister (NIS). Forskriftene gjelder også for det utstyr (livbåter etc) som tilhører fartøyet.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/punkt/2/" id="kapittel-1-punkt-2"><span class="data-originalId">2.</span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1">Med norsk territorium forstås i disse forskrifter alt norsk land- og sjøområde.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/punkt/3/" id="kapittel-1-punkt-3"><span class="data-originalId">3.</span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1">Med norsk indre farvann forstås i disse forskrifter det farvann som ligger innenfor rette linjer trukket mellom grunnlinjepunkter fastsatt ved kgl.res. av henholdsvis 12. juli 1935, 18. juli 1952 og 30. juni 1955.</article><article class="legalP" data-absoluteaddress="/kapittel/1/punkt/3/ledd/2/" id="kapittel-1-punkt-3-ledd-2">Med sjøterritoriet forstås det norske farvann som ligger mellom de nevnte grenser for det indre farvann og territorialgrensen.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/punkt/4/" id="kapittel-1-punkt-4"><span class="data-originalId">4.</span><article class="legalP" data-absoluteaddress="/kapittel/1/punkt/4/ledd/1/" id="kapittel-1-punkt-4-ledd-1">Forbudte sjøområder på norsk territorium er fastsatt ved kgl.res. av 9. februar 1968 nr. 2.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/punkt/5/" id="kapittel-1-punkt-5"><span class="data-originalId">5.</span><article class="legalP" data-absoluteaddress="/kapittel/1/punkt/5/ledd/1/" id="kapittel-1-punkt-5-ledd-1">Førerne av alle fartøyer registrert i NIS plikter å gjøre seg kjent med innholdet i nærværende forskrifter før anløp av norsk territorium finner sted.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/punkt/6/" id="kapittel-1-punkt-6"><span class="data-originalId">6.</span><article class="legalP" data-absoluteaddress="/kapittel/1/punkt/6/ledd/1/" id="kapittel-1-punkt-6-ledd-1">Fører av fartøy som kommer fra utlandet, skal sørge for at fartøyets mannskapsliste er politiet i ankomsthavnen i hende senest 24 timer før ankomst.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/punkt/7/" id="kapittel-1-punkt-7"><span class="data-originalId">7.</span><article class="legalP" data-absoluteaddress="/kapittel/1/punkt/7/ledd/1/" id="kapittel-1-punkt-7-ledd-1">Behov for los skal om mulig innmeldes 24 timer før ankomst til losstasjon.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/1/punkt/8/" id="kapittel-1-punkt-8"><span class="data-originalId">8.</span><article class="legalP" data-absoluteaddress="/kapittel/1/punkt/8/ledd/1/" id="kapittel-1-punkt-8-ledd-1">Forsvarsdepartementet kan gjøre unntak fra disse forskrifter når særlige grunner tilsier det, og kan også foreta mindre endringer i forskriftene.</article></article></li></ul></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-04-15-300/KAPITTEL_2" data-partID="k2"><h2>Regler for seilas</h2><ul class="defaultList"><li data-li-identifier="9." data-name="9."><article class="listArticle" data-absoluteaddress="/kapittel/2/punkt/1/" id="kapittel-2-punkt-1"><span class="data-originalId">9.</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">I sjøterritoriet er stans og ankring tillatt bare i den utstrekning det er et normalt ledd i seilasen eller er nødvendig på grunn av havsnød eller force majeure.</article></article></li><li data-li-identifier="10." data-name="10."><article class="listArticle" data-absoluteaddress="/kapittel/2/punkt/2/" id="kapittel-2-punkt-2"><span class="data-originalId">10.</span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Som innseilings- og transittleder i norsk indre farvann skal fartøyer registrert i NIS bare bruke de leder som er angitt i Den norske los og i norske sjøkart. For seilas i forbudte sjøområder vises til pkt 11 nedenfor.</article><article class="legalP" data-absoluteaddress="/kapittel/2/punkt/2/ledd/2/" id="kapittel-2-punkt-2-ledd-2">Stans eller ankring under seilas i indre farvann er bare tillatt i den utstrekning det er påkrevet for fartøyets sikkerhet eller på grunn av force majeure.</article></article></li></ul></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-04-15-300/KAPITTEL_3" data-partID="k3"><h2>Regler for seilas i forbudte sjøområder</h2><ul class="defaultList"><li data-li-identifier="11." data-name="11."><article class="listArticle" data-absoluteaddress="/kapittel/3/punkt/1/" id="kapittel-3-punkt-1"><span class="data-originalId">11.</span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">I forbudte sjøområder skal fartøyer registrert i NIS følge Bestemmelser om forbudte sjøområder på norsk territorium fastsatt ved kgl.res. av 9. februar 1968 nr. 2. Unntatt er fartøyer med norsk statsborger som skipsfører, jfr. pkt 12 nedenfor.</article></article></li><li data-li-identifier="12." data-name="12."><article class="listArticle" data-absoluteaddress="/kapittel/3/punkt/2/" id="kapittel-3-punkt-2"><span class="data-originalId">12.</span><article class="legalP" data-absoluteaddress="/kapittel/3/punkt/2/ledd/1/" id="kapittel-3-punkt-2-ledd-1">Fartøy registrert i NIS med norsk statsborger som skipsfører, har adgang til å ferdes i forbudt sjøområde uten norsk statslos om bord ved seilas til og fra havner i forbudt sjøområde langs de leder som er fastsatt i vedlegg II til kgl.res. av 9. februar 1968 nr. 2 Bestemmelser om forbudte sjøområder på norsk territorium.</article><article class="legalP" data-absoluteaddress="/kapittel/3/punkt/2/ledd/2/" id="kapittel-3-punkt-2-ledd-2">Når et fartøy i henhold til denne regel seiler uten norsk statslos i forbudt sjøområde, skal skipsføreren selv føre fartøyet eller aktivt overvåke seilasen (oppholde seg på broen).</article><article class="legalP" data-absoluteaddress="/kapittel/3/punkt/2/ledd/3/" id="kapittel-3-punkt-2-ledd-3">Det presiseres i denne sammenheng at skipsføreren er ansvarlig for at det fartøy (med besetning) han fører, forholder seg i samsvar med bestemmelsene i kgl.res. av 9. februar 1968 nr. 2 med vedlegg, jfr. pkt 11, og nåværende forskrifter.</article></article></li></ul></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1988-04-15-300/KAPITTEL_4" data-partID="k4"><h2>Under opphold på norsk territorium</h2><ul class="defaultList"><li data-li-identifier="13." data-name="13."><article class="listArticle" data-absoluteaddress="/kapittel/4/punkt/1/" id="kapittel-4-punkt-1"><span class="data-originalId">13.</span><article class="legalP" data-absoluteaddress="/kapittel/4/punkt/1/ledd/1/" id="kapittel-4-punkt-1-ledd-1">Befalet på norsk krigsskip, kystvaktfartøy eller bevoktningsfartøy og andre befalingsmenn av Sjøforsvaret har rett til på norsk territorium å visitere ethvert ikke-militært fartøy, dets papirer, last og utstyr, og de personer som er om bord.</article><article class="legalP" data-absoluteaddress="/kapittel/4/punkt/1/ledd/2/" id="kapittel-4-punkt-1-ledd-2">Føreren av det visiterte fartøy skal villig hjelpe til for å lette visiteringen. På oppfordring skal han gi de opplysninger av interesse for de militære myndigheter som han kan. Han plikter å følge de anvisninger han får for den videre seilas, og hvordan han for øvrig skal forholde seg. Den som foretar visiteringen skal gi fartøysføreren skriftlig bevis eller gjøre anmerkning om visiteringen i fartøyets dagbok.</article></article></li><li data-li-identifier="14." data-name="14."><article class="listArticle" data-absoluteaddress="/kapittel/4/punkt/2/" id="kapittel-4-punkt-2"><span class="data-originalId">14.</span><article class="legalP" data-absoluteaddress="/kapittel/4/punkt/2/ledd/1/" id="kapittel-4-punkt-2-ledd-1">Det er forbudt for enhver å oppta kart eller kartskisse over Rikets havner, farvann, flyplasser eller territorium for øvrig. Andre målinger eller loddinger enn slike som er nødvendige for fartøyets sikkerhet, må ikke foretas. Likeledes er det forbudt å oppta kart, kroki, skisse, fotografi eller beskrivelse av norske militære anlegg og oppsetninger.</article></article></li><li data-li-identifier="15." data-name="15."><article class="listArticle" data-absoluteaddress="/kapittel/4/punkt/3/" id="kapittel-4-punkt-3"><span class="data-originalId">15.</span><article class="legalP" data-absoluteaddress="/kapittel/4/punkt/3/ledd/1/" id="kapittel-4-punkt-3-ledd-1">Fartøy registrert i NIS har på norsk territorium adgang til å bruke sine radioapparater under forutsetning av at de følger de regler som er fastsatt i gjeldende internasjonale bestemmelser for dette, samt spesielle bestemmelser som til enhver tid gjelder for bruk av radioapparater på norsk område.</article></article></li><li data-li-identifier="16." data-name="16."><article class="listArticle" data-absoluteaddress="/kapittel/4/punkt/4/" id="kapittel-4-punkt-4"><span class="data-originalId">16.</span><article class="legalP" data-absoluteaddress="/kapittel/4/punkt/4/ledd/1/" id="kapittel-4-punkt-4-ledd-1">Føreren av fartøy registrert i NIS skal følge de sunnhets-, toll-, los-, trafikk-, havne-, fremmed- og ordensforskrifter som er fastsatt av vedkommende norske myndigheter. Ved anløp av forbudte sjøområder skal dessuten følges de særskilte bestemmelser som måtte bli meddelt av vedkommende militære myndighet på stedet.</article></article></li></ul></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1988-04-15-300/KAPITTEL_5" data-partID="k5"><h2>Brudd på forskriftene</h2><ul class="defaultList"><li data-li-identifier="17." data-name="17."><article class="listArticle" data-absoluteaddress="/kapittel/5/punkt/1/" id="kapittel-5-punkt-1"><span class="data-originalId">17.</span><article class="legalP" data-absoluteaddress="/kapittel/5/punkt/1/ledd/1/" id="kapittel-5-punkt-1-ledd-1">Overtredelse av disse forskrifter straffes etter straffelovens § 418 pkt. 2, hvis ikke annen eller strengere straffebestemmelse kommer til anvendelse.</article><article class="legalP" data-absoluteaddress="/kapittel/5/punkt/1/ledd/2/" id="kapittel-5-punkt-1-ledd-2">Overtredelse kan føre til at adgang til å seile i forbudt sjøområde uten statslos for visse fartøyer kan bortfalle, jfr. pkt 12 foran.</article><article class="legalP" data-absoluteaddress="/kapittel/5/punkt/1/ledd/3/" id="kapittel-5-punkt-1-ledd-3">Forskriften iverksettes fra det tidspunkt Forsvarsdepartementet bestemmer.</article></article></li></ul></section></main></body></html>