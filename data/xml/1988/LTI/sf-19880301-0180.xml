<!DOCTYPE html><html lang="no"><head><title>Forskrift om endring i forskrift i spillereglene for Norsk tipping a/s.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:15</dd><dt class="legacyID">Datokode</dt><dd class="legacyID">FOR-1988-03-01-180</dd><dt class="dokid">DokumentID</dt><dd class="dokid">LTI/forskrift/1988-03-01-180</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 4</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-12-21-8893</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1946-06-21-2/§9</li></ul></dd><dt class="dateOfPublication">Kunngjort</dt><dd class="dateOfPublication">1988-03-17</dd><dt class="title">Tittel</dt><dd class="title">Forskrift om endring i forskrift i spillereglene for Norsk tipping a/s.</dd><dt class="refid">RefID</dt><dd class="refid">forskrift/1988-03-01-180</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift i spillereglene for Norsk tipping a/s.<ul class="tocSubUl"><li>I. Alminnelige regler</li><li>II. Tippekupongens innhold og utfylling.</li><li>III. Innlevering av kupongen og betaling for tippingen.</li><li>V. Beregning av premiebeløpet.</li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1988-03-01-180" id="dokument"><h1>Forskrift om endring i forskrift i spillereglene for Norsk tipping a/s.</h1><article class="legalP" data-absoluteaddress="/ledd/1/" id="ledd-1">Kultur- og vitenskapsdepartementet har 1. mars 1988 med hjemmel i lov 21. juni 1946 nr. 2 om tipping i samband med idrettstevlinger § 9, første ledd fastsatt endringer i forskrift av 21. desember 1984 nr. 8893.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-03-01-180/KAPITTEL_1" data-partID="k1"><h2>I. Alminnelige regler</h2><article class="defaultP">Punkt 3 skal lyde:</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Norsk tipping a/s kan for visse idrettsbegivenheter arrangere ekstra tipping etter spesielle regler som selskapet selv utformer i det enkelte tilfelle. Disse regler skal kunngjøres i god tid før slik ekstratipping skal finne sted.</article> <article class="defaultP" margin-top="true">Punkt 4 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Formidling av tippernes kontakt med selskapet – hvor kontakten ikke er direkte – skal foregå ved kommisjonærer som er autorisert av Norsk tipping a/s. Idrettsforeninger, humanitære foreninger og andre foreninger med allmennyttig formål har adgang til å opprette tippelag, som på tippelagsmedlemmenes vegne deltar i tipping i selskapet. Kongen kan gi nærmere regler om slike tippelag, og avgjør i tvilstilfelle om en forening går inn under bestemmelsen her. Annen organisert formidling av tipping til selskapet, til dets kommisjonærer eller til andre, er ikke tillatt.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-03-01-180/KAPITTEL_2" data-partID="k2"><h2>II. Tippekupongens innhold og utfylling.</h2><article class="defaultP">Punkt 8, første ledd skal lyde:</article><article class="legalP" data-absoluteaddress="/kapittel/2/ledd/1/" id="kapittel-2-ledd-1">Systemtips (etter multiplikasjonsmetoden) utføres ved å konsentrere markeringen av de varianter som tippes i de forskjellige kamper (flere tips) i hovedrekke nr. 1.</article> <article class="defaultP" margin-top="true">Punkt 11 skal lyde:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Er det ved enkelttips markert flere tippetegn for noen av kampene i en hovedrekke, gjelder det tegnet som står lengst til venstre.</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Er det på en kupong kun utfylt en hovedrekke, betraktes tipset som et systemtips. Dette gjelder selv om tipperen ikke har markert i kontrollfeltet.</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Er det på en kupong utfylt minst to hovedrekker, betraktes tipsene som enkelttips. Dette gjelder selv om tipperen har markert i kontrollfeltet.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-03-01-180/KAPITTEL_3" data-partID="k3"><h2>III. Innlevering av kupongen og betaling for tippingen.</h2><article class="defaultP">Punkt 14 skal lyde:</article><article class="legalP" data-absoluteaddress="/kapittel/3/ledd/1/" id="kapittel-3-ledd-1">Fristene for innlevering av kuponger til selskapets kommisjonærer fastsettes av Norsk tipping a/s.</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">Selskapet kan fastsette forskjellige innleveringsfrister hos de forskjellige kommisjonærer. Hvis særlige forhold foreligger, kan selskapet forskyve innleveringsfristen for enkelte steder eller for hele landet.</article><article class="legalP" data-absoluteaddress="/kapittel/3/ledd/3/" id="kapittel-3-ledd-3">Hvis særlige forhold foreligger, kan selskapet også tillate én eller flere kommisjonærer for en spesiell spilleomgang å forskyve innleveringsfristen for kuponger eller helt å unnlate å motta kuponger.</article><article class="legalP" data-absoluteaddress="/kapittel/3/ledd/4/" id="kapittel-3-ledd-4">Innleveringsfristen gjøres kjent ved oppslag hos hver enkelt kommisjonær.</article><article class="legalP" data-absoluteaddress="/kapittel/3/ledd/5/" id="kapittel-3-ledd-5">De utfylte kuponger skal være kommisjonæren i hende innen de frister som er fastsatt for innlevering av kuponger hos kommisjonæren for vedkommende spilleomgang. Mottatte blankokuponger og kuponger som har nummer for en annen spilleomgang, deltar sammen med kupongene for spilleomgangen.</article><article class="legalP" data-absoluteaddress="/kapittel/3/ledd/6/" id="kapittel-3-ledd-6">Femukerskuponger deltar i 5 spilleomganger i rekkefølge fra og med den spilleomgang de er innlevert til.</article><article class="legalP" data-absoluteaddress="/kapittel/3/ledd/7/" id="kapittel-3-ledd-7">Kuponger skal ikke innleveres før fristen for foregående spilleomgang er utløpt.</article><article class="legalP" data-absoluteaddress="/kapittel/3/ledd/8/" id="kapittel-3-ledd-8">Tipperne må selv gjøre seg kjent med innleveringsfristene.</article> <article class="defaultP" margin-top="true">Nytt punkt 14 a skal lyde:</article><article class="legalP" data-absoluteaddress="/kapittel/3/ledd/9/" id="kapittel-3-ledd-9">Det er adgang for tippere til å sende sine kuponger direkte til selskapets hovedkontor.</article><article class="legalP" data-absoluteaddress="/kapittel/3/ledd/10/" id="kapittel-3-ledd-10">For å kunne delta i tippingen må poststemplet sending for direktetipping være fremkommet til hovedkontoret tidsnok til å bli kontrollert før noen av spilleomgangens idrettskamper begynner (jf pkt 17).</article><article class="legalP" data-absoluteaddress="/kapittel/3/ledd/11/" id="kapittel-3-ledd-11">Ved direktetipping skal sammen med kupongsendingen følge kvittering fra Postverket eller betaling for det antall rekker kupongen(e) inneholder. Dersom innbetaling ikke dekker det antall rekker som er tippet, blir hele kupongforsendelsen avvist.</article> <article class="defaultP" margin-top="true">Punkt 16 annet ledd nytt annet punktum skal lyde:</article><article class="legalP" data-absoluteaddress="/kapittel/3/ledd/12/" id="kapittel-3-ledd-12">På femukerskupongen kan dog Statskontrollen etter skriftlig anmodning fra tipperen, tilføye manglende tippetegn. Slik tilføyelse kan maksimalt gjøres for kupongens 4 siste spilleomganger og gis virkning fra og med den spilleomgang tilføyelsen er registrert av Statskontrollen.</article> <article class="defaultP" margin-top="true">Punkt 19 siste ledd siste punktum skal lyde:</article><article class="legalP" data-absoluteaddress="/kapittel/3/ledd/13/" id="kapittel-3-ledd-13">Erstatningens størrelse er under enhver omstendighet begrenset oppad til kr. 2.000 pr. kupong.</article> <article class="defaultP" margin-top="true">Punkt 20 annet ledd utgår.</article></section><section class="section" data-name="kapV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1988-03-01-180/KAPITTEL_4" data-partID="k4"><h2>V. Beregning av premiebeløpet.</h2><article class="defaultP">Punkt 24 skal lyde:</article><article class="legalP" data-absoluteaddress="/kapittel/4/ledd/1/" id="kapittel-4-ledd-1">Av hele innsatsbeløpet skal for tiden 50 % gå til premier. Den totale premiesum fordeles på fire premiegrupper, hvor første- og fjerdepremiegruppen hver får 30 %, mens annen- og tredjepremiegruppen hver får 20 %.</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">I første premiegruppe inngår de rekker som inneholder 13 riktige tippetegn, i annen premiegruppe inngår de rekker som inneholder 12 riktige, i tredje premiegruppe inngår de rekker som har 11 riktige og i fjerde premiegruppe inngår de rekker som har 10 riktige tippetegn.</article><article class="legalP" data-absoluteaddress="/kapittel/4/ledd/3/" id="kapittel-4-ledd-3">Premier under kr. 20 utbetales ikke.</article> <article class="defaultP" margin-top="true">Punkt 25 skal lyde:</article><article class="legalP" data-absoluteaddress="/kapittel/4/ledd/4/" id="kapittel-4-ledd-4">De fordelingsregler som er nevnt i foregående punkt, modifiseres i følgende tilfelle:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/ledd/4/punkt/1/" id="kapittel-4-ledd-4-punkt-1"><span class="data-originalId">a)</span><article class="legalP" data-absoluteaddress="/kapittel/4/ledd/4/punkt/1/ledd/1/" id="kapittel-4-ledd-4-punkt-1-ledd-1">Dersom det i en premiegruppe ikke forekommer noen vinnende rekker, overføres gruppens premiebeløp til nestfølgende spilleomgangs første premiegruppe.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/ledd/4/punkt/2/" id="kapittel-4-ledd-4-punkt-2"><span class="data-originalId">b)</span><article class="legalP" data-absoluteaddress="/kapittel/4/ledd/4/punkt/2/ledd/1/" id="kapittel-4-ledd-4-punkt-2-ledd-1">Hvis den enkelte premieandel i en premiegruppe etter foreløpig beregning ikke når opp i kr. 20, bortfaller premiegruppen, og premiebeløpet overføres nestfølgende spilleomgangs førstepremie.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/4/ledd/4/punkt/3/" id="kapittel-4-ledd-4-punkt-3"><span class="data-originalId">c)</span><article class="legalP" data-absoluteaddress="/kapittel/4/ledd/4/punkt/3/ledd/1/" id="kapittel-4-ledd-4-punkt-3-ledd-1">Premieandelen avrundes nedover til nærmeste hele kroner, jf. punkt 27.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/4/ledd/4/punkt/4/" id="kapittel-4-ledd-4-punkt-4"><span class="data-originalId">d)</span><article class="legalP" data-absoluteaddress="/kapittel/4/ledd/4/punkt/4/ledd/1/" id="kapittel-4-ledd-4-punkt-4-ledd-1">Premier som etter reglene ovenfor skulle bli over kr. 1.000.000 på det enkelte tips, reduseres til dette beløpet. Det beløp som derved ikke deles ut innen vedkommende premiegruppe, fordeles likt mellom etterfølgende premiegruppe, eller overføres til etterfølgende premiegruppe (hvis det bare er én slik gruppe).</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/4/ledd/4/punkt/5/" id="kapittel-4-ledd-4-punkt-5"><span class="data-originalId">e)</span><article class="legalP" data-absoluteaddress="/kapittel/4/ledd/4/punkt/5/ledd/1/" id="kapittel-4-ledd-4-punkt-5-ledd-1">Skulle premieandelene i en høyere premiegruppe bli mindre enn i en lavere gruppe, slås begge gruppers premiesummer sammen og deles likt mellom begge premiegruppers andeler.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1988-03-01-180/KAPITTEL_5" data-partID="k5"><h2 data-text-align="center">II</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Disse endringene trer i kraft fra den tid styret i Norsk tipping a/s bestemmer.</article></section></main></body></html>