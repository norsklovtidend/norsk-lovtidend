<!DOCTYPE html><html lang="no"><head><title>Midlertidig lov om stillingsstopp for leger m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:20</dd><dt class="legacyID">Datokode</dt><dd class="legacyID">LOV-1988-05-13-30</dd><dt class="dokid">DokumentID</dt><dd class="dokid">LTI/lov/1988-05-13-30</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 9</dd><dt class="dateInForce">I kraft fra</dt><dd class="dateInForce">1988-05-13</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-06-03</dd><dt class="titleShort">Korttittel</dt><dd class="titleShort">Midl. lov om stillingsstopp for leger</dd><dt class="title">Tittel</dt><dd class="title">Midlertidig lov om stillingsstopp for leger m.v.</dd><dt class="miscInformation">Annet om dokumentet</dt><dd class="miscInformation">Ot.prp.nr.36 (1987–1988), Innst.O.nr.57 (1987–1988), Besl.O.nr.70 (1987–1988). Odels- og Lagtingsvedtak henholdsvis 3. og 11. mai 1988. Fremmet av Sosialdepartementet.</dd><dt class="refid">RefID</dt><dd class="refid">lov/1988-05-13-30</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om stillingsstopp for leger m.v.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/lov/1988-05-13-30" id="dokument"><h1>Midlertidig lov om stillingsstopp for leger m.v.</h1><article class="legalArticle" data-lovdata-URL="LTI/lov/1988-05-13-30/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Det er ikke adgang til å opprette nye legestillinger ved helseinstitusjon eller i kommunehelsetjenesten. Det samme gjelder annen legestilling som kommune, fylkeskommune, forening, stiftelse, privatperson e.l. vil opprette.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Det er ikke adgang til å ansette leger i stillinger som er vedtatt opprettet i forbindelse med budsjettvedtak for 1988 eller etter 1. januar 1988, med mindre det før lovens ikraftsetting er inngått rettslig bindende avtale om ansettelse.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Departementet kan nedlegge forbud mot at enkelte ledige legestillinger innen spesialiteter som det er stor mangel på, blir besatt i områder der det er tilfredstillende dekning innen vedkommende spesialitet. Før det blir nedlagt forbud, skal uttalelse innhentes fra det råd som er nevnt under § 4 fjerde ledd.</article></article><article class="legalArticle" data-lovdata-URL="LTI/lov/1988-05-13-30/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kommuner og fylkeskommuner har ikke adgang til å opprette nye avtaler om driftstilskudd til privat praksis, jfr. lov 19. november 1982 nr. 66 om helsetjenesten i kommunene § 4-1 og lov 9. juni 1969 nr. 57 om sykehus m.v. § 4 tredje ledd. De har heller ikke adgang til å inngå avtaler om driftstilskudd til privat praksis når kommunens eller fylkeskommunens vedtak om å opprette praksisavtale er fattet i forbindelse med budsjettvedtak for 1988 eller etter 1. januar 1988, og rettslig bindende avtale ennå ikke er inngått.</article></article><article class="legalArticle" data-lovdata-URL="LTI/lov/1988-05-13-30/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Utgift til legehjelp etter lov 17. juni 1966 nr. 12 om folketrygd § 2-5 nr. 1 godtgjøres ikke for behandling hos lege som har etablert seg etter 1. mars 1988 og som ikke har avtale med kommune eller fylkeskommune om driftstilskudd til privat praksis.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Godtgjørelse skal likevel gis dersom legehjelp ytes som del av kommunalt organisert legevaktordning eller som øyeblikkelig hjelp.</article></article><article class="legalArticle" data-lovdata-URL="LTI/lov/1988-05-13-30/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dersom det finnes nødvendig for å sikre en samfunnsmessig forsvarlig inndeling av legetjenester, kan departementet gjøre unntak fra §§ 1 og 2.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Der det foreligger særlige grunner kan departementet gjøre unntak fra §§ 1-3.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dispensasjon er også nødvendig før Arbeidstilsynet etter arbeidsmiljøloven §§ 77 jfr. § 30 nr. 1 kan gi pålegg om å opprette ny legestilling. Kommunal- og arbeidsdepartementet skal i disse tilfellene tas med på råd.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Før departementet fatter vedtak om dispensasjon, skal søknaden forelegges et råd som oppnevnes av Sosialdepartementet. Departementet gir forskrifter om rådets sammensetning og virksomhet.</article></article><article class="legalArticle" data-lovdata-URL="LTI/lov/1988-05-13-30/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kongen kan i forskrift bestemme at leger kan pålegges å tjenestegjøre i kommuner eller fylkeskommuner der det er stor legemangel.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">De nærmere vilkår og regler om gjennomføring av slik plikttjeneste fastsettes i forskrift av Kongen. Før det fastsettes forskrifter skal det innhentes uttalelser fra det råd som er nevnt under § 4 fjerde ledd.</article></article><article class="legalArticle" data-lovdata-URL="LTI/lov/1988-05-13-30/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkeslegen skal føre tilsyn med at lovens bestemmelser overholdes.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kommuner, fylkeskommuner, institusjoner, bedrifter m.v. og leger plikter uten hinder av lovbestemt taushetsplikt, å gi fylkeslegen de opplysninger som er nødvendig for tilsynet. Fylkeslegen skal ha adgang til regnskaper, herunder lønningslister, for å kontrollere eller innhente slike opplysninger.</article></article><article class="legalArticle" data-lovdata-URL="LTI/lov/1988-05-13-30/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Med bøter eller fengsel inntil tre måneder eller begge deler, straffes den som forsettlig eller uaktsomt overtrer bestemmelser gitt i eller i medhold av loven her.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Medvirkning straffes på samme måte.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Er overtredelse av bestemmelser som nevnt i første ledd begått av noen som har handlet på vegne av juridisk person, så som selskap, stiftelse, sammenslutning eller offentlig virksomhet, kan bøtestraff idømmes virksomheten som sådan, selv om ingen enkeltperson kan straffes for overtredelsen.</article></article><article class="legalArticle" data-lovdata-URL="LTI/lov/1988-05-13-30/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Departementet kan gi forskrift til utfylling og gjennomføring av loven her.</article></article><article class="legalArticle" data-lovdata-URL="LTI/lov/1988-05-13-30/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Loven trer i kraft straks og opphører etter to år fra ikraftsettingen.</article></article></main></body></html>