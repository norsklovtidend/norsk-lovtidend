<!DOCTYPE html><html lang="no"><head><title>Forskrift om avgift på radio- og fjernsynsmateriell m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:54</dd><dt class="legacyID">Datokode</dt><dd class="legacyID">FOR-1988-11-28-993</dd><dt class="dokid">DokumentID</dt><dd class="dokid">LTI/forskrift/1988-11-28-993</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 22</dd><dt class="dateInForce">I kraft fra</dt><dd class="dateInForce">1989-01-23</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-10-23-8799</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-36/§23</li></ul></dd><dt class="dateOfPublication">Kunngjort</dt><dd class="dateOfPublication">1988-12-23</dd><dt class="title">Tittel</dt><dd class="title">Forskrift om avgift på radio- og fjernsynsmateriell m.v.</dd><dt class="refid">RefID</dt><dd class="refid">forskrift/1988-11-28-993</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift på radio- og fjernsynsmateriell m.v.<ul class="tocSubUl"><li>§ 1. Avgiftsplikt oppstår</li><li>§ 2. Avgiftsfri overførsel</li><li>§ 3. Avgiftsgrunnlag</li><li>§ 4. Meldeplikt</li><li>§ 5. Fakturering av avgiftspliktige varer</li><li>§ 6. returvarer</li><li>§ 7. Tilintetgjøring av materiell</li><li>§ 8. Avgiftsfri overføring til egne distriktslagre</li><li>§ 9. Innførsel</li><li>§ 10. Utførsel</li><li>§ 11. Oppgave over levert avgiftspliktig materiell</li><li>§ 12. Oppgave og betalingsfrist</li><li>§ 13. Beregning av tidsfrister</li><li>§ 14. Renteberegning</li><li>§ 15. Avrunding av avgiftsbeløp</li><li>§ 16. Føring av regnskap</li><li>§ 17. Tvangsinndrivelse</li><li>§ 18. Kontroll</li><li>§ 19. Taushetsplikt</li><li>§ 20. Utfyllende bestemmelser</li><li>§ 21. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1988-11-28-993" id="dokument"><h1>Forskrift om avgift på radio- og fjernsynsmateriell m.v.</h1><article class="legalP" data-absoluteaddress="/ledd/1/" id="ledd-1">Med hjemmel i lov om kringkasting av 13. juni 1980 nr. 36 § 23 nr. 3, har Styret i Norsk rikskringkasting 22. november 1988 fastsatt forskrift om avgift på radio- og fjernsynsmateriell. Forskriften er godkjent av Kultur- og vitenskapsdepartementet 28. november 1988.</article><article class="legalArticle" data-lovdata-URL="LTI/forskrift/1988-11-28-993/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgiftsplikt oppstår</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Avgiftsplikten for innenlandsk selger (heretter kalt tilvirker) oppstår når materiellet leveres, overføres til eget utsalg eller uttas til eget bruk. Avgiftsplikten for importør oppstår når materiellet innføres til landet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Er avgiftsplikten oppstått, må den avgiftspliktige betale avgiften selv om materiellet ikke lenger er i behold.</article></article><article class="legalArticle" data-lovdata-URL="LTI/forskrift/1988-11-28-993/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftsfri overførsel</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Toll- og avgiftsdirektoratet kan på vilkår som det setter, tillate at avgiftspliktig materiell uten avgiftsberiktigelse utleveres fra tollvesenet til tilvirker eller importør (engrosforhandler).</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Toll- og avgiftsdirektoratet kan også tillate at avgiftspliktig materiell uten avgiftsberiktigelse overføres fra en tilvirker/importør til en annen tilvirker/importør.</article></article><article class="legalArticle" data-lovdata-URL="LTI/forskrift/1988-11-28-993/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgiftsgrunnlag</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">For nærmere angitte materiellgrupper erlegges avgift omregnet pr. enhet etter fastsatt skala (stykkavgift). Avgiften for hver enkelt materiellgruppe skal i gjennomsnitt svare til avgiftsberegning etter verdi (engrospris).</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Materiellgruppenes inndeling og avgiftssatser fastsettes for hvert kalenderår av Norsk rikskringkasting. Justering kan foretas fra en nærmere bestemt dato i avgiftsåret dersom det finner sted vesentlige endringer i materiellgrupper og gjennomsnittlig engrospris.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">For materiell som ikke faller inn under en materiellgruppe under punkt 1, skal avgift beregnes av tilvirker/importørs høyeste pris (engrospris) eksklusive særavgift og merverdiavgift for materiellet ved salg til detaljforhandler, uansett om salg foregår direkte til detaljforhandler eller ikke.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">For materiell som innføres av detaljforhandler eller forbruker, og i tilfeller hvor det foreligger økonomisk eller annet interessefellesskap mellom omsetningsleddene, fastsettes avgiftsgrunnlaget av Norsk rikskringkasting.</article><article class="legalP" data-absoluteaddress="/paragraf/3/punkt/2/ledd/3/" id="paragraf-3-punkt-2-ledd-3">Dersom det for samme materiell foreligger både engrospris og pris fra detaljforhandler, skal engrosprisen være avgiftsgrunnlaget når dennes andel av omsetningen er vesentlig.</article></article></li></ul></article><article class="legalArticle" data-lovdata-URL="LTI/forskrift/1988-11-28-993/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den som tilvirker avgiftspliktig materiell for salg skal gi melding om det til Toll- og avgiftsdirektoratet. Salg kan ikke skje før slik melding er gitt.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I meldingen må det gis opplysning om virksomhetens art, det materiell som skal tilvirkes og omsettes, virksomhetens beliggenhet og lokaler og hvem som er daglig leder. Endringer i nevnte forhold må meldes.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tilvirkning og lagring av avgiftspliktig materiell må bare finne sted i lokaler som det er gitt melding om.</article></article><article class="legalArticle" data-lovdata-URL="LTI/forskrift/1988-11-28-993/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fakturering av avgiftspliktige varer</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved levering av avgiftspliktig materiell fra avgiftspliktig virksomhet skal det utferdiges faktura i minst 2 likelydende eksemplarer, hvorav ett eksemplar sendes varemottakeren snarest mulig etter vareutleveringer, mens det andre eksemplaret skal oppbevares i virksomheten på en måte som er hensiktsmessig for kontrollen. Fakturaer skal være datert, fortløpende nummerert og inneholde fullstendig oppgave over varemottakerens navn og adresse. Videre skal produktbetegnelse med materiellkode, antall solgte enheter og avgiftssats for hver materiellgruppe fremgå av fakturaen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Avgiftspliktig materiell som føres over til eget utsalg eller tas ut til eget bruk, skal daglig registreres i særskilt regnskap etter bestemmelser som gis av Toll- og avgiftsdirektoratet.</article></article><article class="legalArticle" data-lovdata-URL="LTI/forskrift/1988-11-28-993/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">returvarer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Avgift på returvarer kan føres til fradrag i avgiftsoppgaven på følgende vilkår:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">vare- og avgiftsbeløpet for de returnerte varer er godskrevet kunden,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">varene er returnert innen 2 år regnet fra faktureringsdato.</article></article></li></ul></article></article><article class="legalArticle" data-lovdata-URL="LTI/forskrift/1988-11-28-993/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilintetgjøring av materiell</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Toll- og avgiftsdirektoratet gir bestemmelser om kontroll og regnskapsføring ved tilintetgjøring av materiell hos de avgiftspliktige.</article></article><article class="legalArticle" data-lovdata-URL="LTI/forskrift/1988-11-28-993/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Avgiftsfri overføring til egne distriktslagre</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Registrerte tilvirkere og importører med avgiftsplikt ved levering/uttak kan overføre avgiftspliktig materiell uten avgiftsberiktigelse til egne distriktslagre under forutsetning av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">at distriktslagrene på forhånd er registrert i Toll- og avgiftsdirektoratet</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">at det for hvert distriktslager føres beholdningsregnskap som til enhver tid viser distriktslagerets beholdning av avgiftspliktig materiell</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">at det ved hver levering/uttak av avgiftspliktig materiell til distriktslageret, og ved retur av slikt materiell utferdiges faktura/kreditnota</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/8/ledd/1/punkt/4/" id="paragraf-8-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/8/ledd/1/punkt/4/ledd/1/" id="paragraf-8-ledd-1-punkt-4-ledd-1">at hver levering/uttak av avgiftspliktig materiell fra distriktslageret bokføres etter samme regler som gjelder for tilvirkerens/importørens egne leveringer/uttak.</article></article></li></ul></article></article><article class="legalArticle" data-lovdata-URL="LTI/forskrift/1988-11-28-993/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innførsel</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Innførsel av avgiftspliktige varer skal skje etter de regler og på samme vilkår som gjelder for toll så langt det passer og ikke annet er bestemt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Importører som skal svare avgiften ved fortollingen, skal på fastsatt skjema gi oppgave om avgiftsgrunnlag for de enkelte avgiftspliktige varer.</article></article><article class="legalArticle" data-lovdata-URL="LTI/forskrift/1988-11-28-993/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utførsel</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Avgiftspliktig materiell som utføres, leveres til bruk i skip og fly i utenriksfart eller legges inn på transittlager/frilager er fritatt for avgift på følgende vilkår:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/10/ledd/1/punkt/1/" id="paragraf-10-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/10/ledd/1/punkt/1/ledd/1/" id="paragraf-10-ledd-1-punkt-1-ledd-1">utførselen legitimeres ved tolldeklarasjon påført tollvesenets ekspedisjonsnummer og forsynt med påbudte attester/kvitteringer bilagt tilhørende fakturakopi eller likeverdig dokumentasjon.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/10/ledd/1/punkt/2/" id="paragraf-10-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/10/ledd/1/punkt/2/ledd/1/" id="paragraf-10-ledd-1-punkt-2-ledd-1">innleggelsen på transitt/frilager legitimeres ved tolldeklarasjon med påbudte attester. Avgiftsfritt salg føres i egen post i avgiftsoppgaven. Legitimasjoner beror hos den avgiftspliktige.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/10/ledd/1/punkt/3/" id="paragraf-10-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/10/ledd/1/punkt/3/ledd/1/" id="paragraf-10-ledd-1-punkt-3-ledd-1">fritatt for avgift er også materiell som leveres til Svalbard.</article></article></li></ul></article></article><article class="legalArticle" data-lovdata-URL="LTI/forskrift/1988-11-28-993/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Oppgave over levert avgiftspliktig materiell</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Avgiftspliktige skal for termin, jfr. § 13, sende Toll- og avgiftsdirektoratet oppgave over levert avgiftspliktig materiell på fastsatt skjema.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Toll og avgiftsdirektoratet fastsetter blankett for oppgaven.</article></article><article class="legalArticle" data-lovdata-URL="LTI/forskrift/1988-11-28-993/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Oppgave og betalingsfrist</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Det skal for hver måned innen utløpet av påfølgende måned sendes oppgave på fastsatt skjema til direktoratet over månedens leveringer/uttak av avgiftspliktige varer, herunder uttak til eget bruk.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Avgiftsoppgave skal sendes inn selv om det i terminen ikke har vært avgiftspliktig omsetning (0-oppgave). Oppgaven skal være undertegnet av den avgiftspliktige eller av en som kan forplikte han. Beregnet avgift i samsvar med oppgaven betales til direktoratet innen utløpet av oppgavefristen. For avgift som skal svares ved fortollingen gjelder samme betalingsbestemmelser som for toll.</article></article><article class="legalArticle" data-lovdata-URL="LTI/forskrift/1988-11-28-993/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Beregning av tidsfrister</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dersom en frist utløper på lørdag, søndag eller hellig- og høytidsdag, utskytes fristen til nærmeste virkedag som ikke er lørdag.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Oppgave sendt i posten, ansees kommet inn i rett tid hvis sendingen er poststemplet innen utløpet av oppgavefristen.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Avgiften ansees betalt i rett tid dersom beløpet er inntektsført på oppkrevingsmyndighetens bank eller postgiro eller sendingen er poststemplet innen utløpet av betalingsfristen.</article></article><article class="legalArticle" data-lovdata-URL="LTI/forskrift/1988-11-28-993/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Renteberegning</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">For avgift som ikke er betalt ved forfall, belastes rente med 15% p.a.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Renter beregnes ikke når grunnlaget for renteberegninger er under kr 200,-.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Ved renteberegning avrundes avgiftsbeløpet nedover til nærmeste 100 kroner. Rentebeløp under kr 50,- oppkreves ikke.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Disse bestemmelser får anvendelse også ved beregning av renter av avgiftsbeløp vedrørende importvarer som etter forskrift skal betales til tollvesenet.</article></article><article class="legalArticle" data-lovdata-URL="LTI/forskrift/1988-11-28-993/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Avrunding av avgiftsbeløp</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Avgiftsbeløpet i oppgaven avrundes nedover til nærmeste kr 10,-.</article></article><article class="legalArticle" data-lovdata-URL="LTI/forskrift/1988-11-28-993/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Føring av regnskap</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">De avgiftspliktige er forpliktet til å innrette bokføringen slik at avgiftskontrollen til enhver tid kan kontrollere leveranser og uttak av avgiftspliktig materiell, beregnet og betalt avgift. De avgiftspliktiges lagerregnskap skal vise tilgang, avgang og beholdning av avgiftspliktig materiell til enhver tid.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">De nærmere bestemmelser om bokføring m.v. gis av Toll- og avgiftsdirektoratet.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Regnskapene skal til enhver tid være ajourført.</article><article class="legalP" data-absoluteaddress="/paragraf/16/ledd/4/" id="paragraf-16-ledd-4">Regnskap med bilag, herunder kopier av fakturaer og andre regnskapsbilag – samt tilhørende korrespondanse, skal oppbevares i minst 10 år.</article></article><article class="legalArticle" data-lovdata-URL="LTI/forskrift/1988-11-28-993/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Tvangsinndrivelse</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Skyldig særavgift samt renter og inndrivelsesomkostninger kan drives inn ved panting, jfr. lov om kringkasting av 13. juni 1980 nr. 36, § 24 nr. 1.</article></article><article class="legalArticle" data-lovdata-URL="LTI/forskrift/1988-11-28-993/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Tjenestemenn i Toll- og avgiftsdirektoratet og tollvesenet skal i kontrolløyemed når som helst ha adgang til å foreta ettersyn på den avgiftspliktiges forretningssted og rom i forbindelse med dette.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">De kan til enhver tid kreve seg forelagt eller sendt inn virksomhetens regnskaper med bilag til gjennomsyn. Kontrollmyndighetene har videre rett til i kontrolløyemed å foreta undersøkelser av forretningslokaler og regnskapsbøker med bilag hos enhver som forhandler avgiftspliktige varer, samt hos produsenter, leverandører og forhandlere av varer som leveres til avgiftspliktig virksomhet.</article><article class="legalP" data-absoluteaddress="/paragraf/18/ledd/3/" id="paragraf-18-ledd-3">Eiere av og ansatte i firmaet plikter å yte de nevnte tjenestemenn den nødvendige hjelp og veiledning.</article></article><article class="legalArticle" data-lovdata-URL="LTI/forskrift/1988-11-28-993/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Enhver som innehar offentlig verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/19/ledd/2/" id="paragraf-19-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat og kommune, eller for bruk i statistisk øyemed. Bestemmelsen gjelder heller ikke når allmenne hensyn tilsier at opplysningene gis og departementet samtykker i dette.</article><article class="legalP" data-absoluteaddress="/paragraf/19/ledd/3/" id="paragraf-19-ledd-3">Den som mottar opplysninger i medhold av annet ledd, har selv taushetsplikt om disse.</article></article><article class="legalArticle" data-lovdata-URL="LTI/forskrift/1988-11-28-993/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Spørsmål om avgiftspliktens omfang forelegges Norsk rikskringkasting. Norsk rikskringkasting kan gi nærmere bestemmelser til presisering, utfylling og gjennomføring av forskriften, herunder beregning, tilbakebetaling og kontroll m.v.</article></article><article class="legalArticle" data-lovdata-URL="LTI/forskrift/1988-11-28-993/§21" data-name="§21" data-partID="§21" data-absoluteaddress="/paragraf/21/" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/21/ledd/1/" id="paragraf-21-ledd-1">Disse forskrifter tar til å gjelde fra 1. januar 1989. Fra samme tid oppheves forskrifter om avgift på radio- og fjernsynsmateriell m.v. gitt av Norsk rikskringkasting 23. oktober 1980.</article></article></main></body></html>