<!DOCTYPE html><html lang="no"><head><title>Forskrift om tegningsinnbydelse for grunnfondsbevis i sparebanker.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:32</dd><dt class="legacyID">Datokode</dt><dd class="legacyID">FOR-1988-10-24-845</dd><dt class="dokid">DokumentID</dt><dd class="dokid">LTI/forskrift/1988-10-24-845</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 19</dd><dt class="dateInForce">I kraft fra</dt><dd class="dateInForce">1988-10-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§9</li><li>forskrift/1985-09-20-1706</li></ul></dd><dt class="dateOfPublication">Kunngjort</dt><dd class="dateOfPublication">1988-11-11</dd><dt class="title">Tittel</dt><dd class="title">Forskrift om tegningsinnbydelse for grunnfondsbevis i sparebanker.</dd><dt class="refid">RefID</dt><dd class="refid">forskrift/1988-10-24-845</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tegningsinnbydelse for grunnfondsbevis i sparebanker.<ul class="tocSubUl"><li>§ 1. Anvendelsesområde</li><li>§ 2. Formål</li><li>§ 3. Overskrift</li><li>§ 4. Informasjon om sparebanken</li><li>§ 5. Nåværende grunnfondsbeviskapital</li><li>§ 6. Grunnfondsbeviskapitalforhøyelsen</li><li>§ 7. Fortrinnsrett til tegning</li><li>§ 8. Tegningssted og -tid</li><li>§ 9. Tegningsretter</li><li>§ 10. Tildeling og innbetaling</li><li>§ 11. De nye grunnfondsbevis</li><li>§ 12. Overdragelse og stemmerett</li><li>§ 13. Garanti</li><li>§ 14. Kostnader</li><li>§ 15. Opplysninger om sparebankers drift og kapitalforhold</li><li>§ 16. Formålet med opptaket av grunnfondskapital</li><li>§ 17. Andre opplysninger</li><li>§ 18. Styremedlemmenes underskrift</li><li>§ 19. Ugyldighet og straffeansvar</li><li>§ 20. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1988-10-24-845" id="dokument"><h1>Forskrift om tegningsinnbydelse for grunnfondsbevis i sparebanker.</h1><article class="legalP" data-absoluteaddress="/ledd/1/" id="ledd-1">Med hjemmel i lov om verdipapirhandel av 14. juni 1985 nr. 61 § 9 femte ledd bokstav a, jf. kgl.res. 20. september 1985 nr. 1706, har Finans- og tolldepartementet 24. oktober 1988 gitt forskrifter om hvilke opplysninger offentlige tegningsinnbydelser om grunnfondsbevis i sparebanker skal inneholde.</article><article class="legalArticle" data-lovdata-URL="LTI/forskrift/1988-10-24-845/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskrifter gjelder for enhver innbydelse til en ubestemt krets av personer om tegning, herunder tilsvarende erverv, av grunnfondsbevis i forbindelse med stiftelse av sparebank og ved senere opptak/forhøyelse av grunnfondsbeviskapital når innbydelse gjelder tegning av grunnfondsbevis for to millioner kroner eller mer.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Senest samtidig med at det innbys til tegning skal tegningsinnbydelsen sendes Børskomitéen ved Oslo Børs sammen med de opplysninger som kan ha betydning når Børskomitéen skal uttale seg etter lov om verdipapirhandel av 14. juni 1985 nr. 61 § 9 tredje ledd.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">For øvrig får også reglene i aksjeloven § 2-5 annet ledd og § 4-6 tredje ledd tilsvarende anvendelse på grunnfondsbevis. Børskomitéen skal håndheve de krav forskrifter om grunnfondsbevis i sparebanker stiller til tegningsinnbydelsen i tillegg til de krav som følger av denne forskrift.</article></article><article class="legalArticle" data-lovdata-URL="LTI/forskrift/1988-10-24-845/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med forskriftene er å sikre at sparebanker i tegningsinnbydelser ikke gir villedende eller ufullstendige opplysninger om forhold som må tillegges vekt ved bedømmelsen av spørsmålet om å tegne grunnfondsbevis. Tegningsinnbydelsen skal inneholde opplysninger om alle de forhold forskriftene nedenfor omhandler.</article></article><article class="legalArticle" data-lovdata-URL="LTI/forskrift/1988-10-24-845/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overskrift</span></h2> <article class="defaultP" margin-top="true">Tegningsinnbydelsens overskrift skal inneholde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">a)</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Ordet «tegningsinnbydelse»;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">b)</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Sparebankens navn;</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">c)</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Ordene «opptak av grunnfondsbeviskapital»;</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">d)</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Tidspunktet tegning kan finne sted.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Informasjon om sparebanken</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det skal angis når sparebanken er stiftet, stedet hvor sparebanken har sitt forretningskontor og sparebankens formål slik det er angitt i sparebankens vedtekter.</article></article><article class="legalArticle" data-lovdata-URL="LTI/forskrift/1988-10-24-845/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Nåværende grunnfondsbeviskapital</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Grunnfondsbeviskapitalens størrelse før kapitalforhøyelse samt antall grunnfondsbevis og grunnfondsbevisenes pålydende skal angis. Likeledes skal angis begrensninger i grunnfondsbeviseiernes rettigheter.</article></article><article class="legalArticle" data-lovdata-URL="LTI/forskrift/1988-10-24-845/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Grunnfondsbeviskapitalforhøyelsen</span></h2> <article class="defaultP" margin-top="true">Tegningsinnbydelsen skal inneholde:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">a)</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Gjengivelse av forstanderskapets beslutning eller styrets beslutning dersom forhøyelsen skjer i henhold til forskrifter om grunnfondsbevis i sparebanker § 6;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">b)</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Angivelse av hvor stor grunnfondsbeviskapitalforhøyelsen er, eventuelt en øvre og nedre grense for grunnfondsbeviskapitalforhøyelsen, samt antall nyutstedte grunnfondsbevis;</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">c)</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Angivelse av grunnfondsbevisenes pålydende;</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">d)</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Angivelse av det beløp som skal betales for hvert grunnfondsbevis (tegningskurs, eventuell overkurs). Angivelse av hvordan overkursen skal disponeres;</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/6/punkt/5/" id="paragraf-6-punkt-5"><span class="data-originalId">e)</span><article class="legalP" data-absoluteaddress="/paragraf/6/punkt/5/ledd/1/" id="paragraf-6-punkt-5-ledd-1">Angivelse av hvilken klasse de nye grunnfondsbevisene skal tilhøre dersom det er to eller flere grunnfondsbevisklasser i sparebanken;</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/6/punkt/6/" id="paragraf-6-punkt-6"><span class="data-originalId">f)</span><article class="legalP" data-absoluteaddress="/paragraf/6/punkt/6/ledd/1/" id="paragraf-6-punkt-6-ledd-1">Opplysninger om eventuell nytegning for bestemte grupper f.eks. ansatte eller om grunnfondsbeviseierne i en fusjonerende sparebank eller annet fusjonerende selskap har fortrinnsrett til tegning;</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/6/punkt/7/" id="paragraf-6-punkt-7"><span class="data-originalId">g)</span><article class="legalP" data-absoluteaddress="/paragraf/6/punkt/7/ledd/1/" id="paragraf-6-punkt-7-ledd-1">Angivelse av eventuelle særlige tegningsvilkår, forskrifter om grunnfondsbevis i sparebanker § 7, jf. aksjelovens § 4-5;</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/6/punkt/8/" id="paragraf-6-punkt-8"><span class="data-originalId">h)</span><article class="legalP" data-absoluteaddress="/paragraf/6/punkt/8/ledd/1/" id="paragraf-6-punkt-8-ledd-1">Angivelse av den tillatte andel grunnfondsbevis eiet av utlendinger, gitt i eller i medhold av lov, i henhold til sparebankenes konsesjon eller i vedtektsbegrensninger og i hvilken grad utenlandsandelen er utnyttet.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fortrinnsrett til tegning</span></h2> <article class="defaultP" margin-top="true">Tegningsinnbydelsen skal opplyse om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">a)</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Grunnfondsbeviseiernes fortrinnsrett til kjøp av nyutstedte grunnfondsbevis;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">b)</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Kjøp av tegningsretter gir samme rett til tegning og tildeling av grunnfondsbevis;</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/punkt/3/" id="paragraf-7-punkt-3"><span class="data-originalId">c)</span><article class="legalP" data-absoluteaddress="/paragraf/7/punkt/3/ledd/1/" id="paragraf-7-punkt-3-ledd-1">Det er anledning til å tegne seg for flere grunnfondsbevis enn man har tegningsretter til;</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/punkt/4/" id="paragraf-7-punkt-4"><span class="data-originalId">d)</span><article class="legalP" data-absoluteaddress="/paragraf/7/punkt/4/ledd/1/" id="paragraf-7-punkt-4-ledd-1">Fordeling blant grunnfondsbeviseierne hvis fortrinnsretten ikke utnyttes fullt ut og om eventuell godtgjørelse for ikke-benyttede tegningsretter med angivelse av beregningsmåte;</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/7/punkt/5/" id="paragraf-7-punkt-5"><span class="data-originalId">e)</span><article class="legalP" data-absoluteaddress="/paragraf/7/punkt/5/ledd/1/" id="paragraf-7-punkt-5-ledd-1">Fortrinnsrett for ansatte hvis grunnfondsbeviseierne ikke har utnyttet fortrinnsretten fullt ut;</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/7/punkt/6/" id="paragraf-7-punkt-6"><span class="data-originalId">f)</span><article class="legalP" data-absoluteaddress="/paragraf/7/punkt/6/ledd/1/" id="paragraf-7-punkt-6-ledd-1">Behandling av tegningsretter på grunnlag av eventuelle grunnfondsbevis i sparebanker eiet av datterselskap eller sparebanken selv, jf. forskrifter om grunnfondsbevis i sparebanker § 9, jf. aksjeloven § 7-1;</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/7/punkt/7/" id="paragraf-7-punkt-7"><span class="data-originalId">g)</span><article class="legalP" data-absoluteaddress="/paragraf/7/punkt/7/ledd/1/" id="paragraf-7-punkt-7-ledd-1">Større grunnfondsbeviseiere har tilsagt tegning.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tegningssted og -tid</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tegningsinnbydelsen skal angi tegningsfristen og den frist grunnfondsbeviseierne skal ha for tegning i henhold til fortrinnsretten, som ikke må være kortere enn to uker regnet fra det tidspunkt tegningslistene legges frem, jf. forskrifter om grunnfondsbevis i sparebanker § 7, jf. aksjelovens § 4-4 første ledd nr. 4. Videre skal det opplyses om hvor tegning kan finne sted.</article></article><article class="legalArticle" data-lovdata-URL="LTI/forskrift/1988-10-24-845/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tegningsretter</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Tegningsinnbydelsen skal inneholde opplysninger om inntil hvilken dato grunnfondsbeviseierne har fortrinnsrett til tegning, om hvordan tegningsretter skal legitimeres og dato for utstedelse av tegningsrettene. Videre skal opplyses om omsetning og eventuell kursnotering av tegningsretter, fra dato til dato.</article></article><article class="legalArticle" data-lovdata-URL="LTI/forskrift/1988-10-24-845/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tildeling og innbetaling</span></h2> <article class="defaultP" margin-top="true">Det skal opplyses om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/10/punkt/1/" id="paragraf-10-punkt-1"><span class="data-originalId">a)</span><article class="legalP" data-absoluteaddress="/paragraf/10/punkt/1/ledd/1/" id="paragraf-10-punkt-1-ledd-1">Det tidspunkt tegnerne vil få underretning om tildeling;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/10/punkt/2/" id="paragraf-10-punkt-2"><span class="data-originalId">b)</span><article class="legalP" data-absoluteaddress="/paragraf/10/punkt/2/ledd/1/" id="paragraf-10-punkt-2-ledd-1">Behandling av overtegning (eventuelt forbehold fra styret om å redusere/stryke tegninger som ikke er sikret ved fortrinnsrett). Ved stiftelse av sparebank, får aksjeloven § 2-3 annet ledd nr. 1 anvendelse så langt den passer;</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/10/punkt/3/" id="paragraf-10-punkt-3"><span class="data-originalId">c)</span><article class="legalP" data-absoluteaddress="/paragraf/10/punkt/3/ledd/1/" id="paragraf-10-punkt-3-ledd-1">Tidspunktet for innbetaling. Ved stiftelse av sparebank, får aksjeloven § 2-3 annet ledd nr. 2 anvendelse så langt den passer;</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/10/punkt/4/" id="paragraf-10-punkt-4"><span class="data-originalId">d)</span><article class="legalP" data-absoluteaddress="/paragraf/10/punkt/4/ledd/1/" id="paragraf-10-punkt-4-ledd-1">Rentesats ved for sen innbetaling;</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/10/punkt/5/" id="paragraf-10-punkt-5"><span class="data-originalId">e)</span><article class="legalP" data-absoluteaddress="/paragraf/10/punkt/5/ledd/1/" id="paragraf-10-punkt-5-ledd-1">Om sparebankens adgang til å selge eller slette grunnfondsbevis for tegnernes regning som det ikke er innbetalt grunnfondsbevisinnskudd for innen betalingsfristens utløp.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">De nye grunnfondsbevis</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Tegningsinnbydelsen skal opplyse om nye grunnfondsbevis' rett til rente og tidspunkt for når de nye grunnfondsbevis for øvrig gir rettigheter i sparebanken.</article></article><article class="legalArticle" data-lovdata-URL="LTI/forskrift/1988-10-24-845/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overdragelse og stemmerett</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Det skal opplyses om eventuelle vedtektsbestemmelser i sparebanken som begrenser grunnfondsbevisenes omsettelighet og/eller stemmerett og om slike bestemmelser er fastsatt i eller i medhold av lov.</article></article><article class="legalArticle" data-lovdata-URL="LTI/forskrift/1988-10-24-845/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Garanti</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Det skal opplyses om grunnfondsbeviskapitalforhøyelsen helt eller delvis er garantert fulltegnet.</article></article><article class="legalArticle" data-lovdata-URL="LTI/forskrift/1988-10-24-845/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kostnader</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Kostnader i forbindelse med grunnfondsbeviskapitalforhøyeslen skal angis. Ved stiftelse av sparebank får aksjeloven § 2-4 første ledd nr. 3 og annet ledd nr. 3 anvendelse så langt de passer.</article></article><article class="legalArticle" data-lovdata-URL="LTI/forskrift/1988-10-24-845/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Opplysninger om sparebankers drift og kapitalforhold</span></h2> <article class="defaultP" margin-top="true">Tegningsinnbydelsen skal gi opplysninger om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/15/punkt/1/" id="paragraf-15-punkt-1"><span class="data-originalId">a)</span><article class="legalP" data-absoluteaddress="/paragraf/15/punkt/1/ledd/1/" id="paragraf-15-punkt-1-ledd-1">Sparebankens virksomhet;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/15/punkt/2/" id="paragraf-15-punkt-2"><span class="data-originalId">b)</span><article class="legalP" data-absoluteaddress="/paragraf/15/punkt/2/ledd/1/" id="paragraf-15-punkt-2-ledd-1">Resultatet av virksomheten de to siste regnskapsår, herunder resultatet før ekstraordinære poster og årsoppgjørsdisposisjoner siste to regnskapsår samt forrentning av grunnfondsbeviskapitalen de to siste år. Dersom det er utarbeidet tertial/halvårsrapport siden utløpet av siste regnskapsår, skal resultatet av virksomhet ifølge siste delårsrapport også oppgis;</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/15/punkt/3/" id="paragraf-15-punkt-3"><span class="data-originalId">c)</span><article class="legalP" data-absoluteaddress="/paragraf/15/punkt/3/ledd/1/" id="paragraf-15-punkt-3-ledd-1">Sammensetning av sparebankens eiendeler og gjeld i henhold til siste fastsatte balanse med angivelse av bankens samlede egenkapital;</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/15/punkt/4/" id="paragraf-15-punkt-4"><span class="data-originalId">d)</span><article class="legalP" data-absoluteaddress="/paragraf/15/punkt/4/ledd/1/" id="paragraf-15-punkt-4-ledd-1">Hendelser av vesentlig betydning etter at styret la fram forslag til siste årsoppgjør, jf. aksjelovens § 4-6 tredje ledd nr. 2.4, som får anvendelse så langt den passer;</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/15/punkt/5/" id="paragraf-15-punkt-5"><span class="data-originalId">e)</span><article class="legalP" data-absoluteaddress="/paragraf/15/punkt/5/ledd/1/" id="paragraf-15-punkt-5-ledd-1">Anslag over forventet omsetning og resultat for inneværende regnskapsår.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Formålet med opptaket av grunnfondskapital</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Det skal informeres om formålet med opptaket av grunnfondskapital, jf. forskrifter om grunnfondsbevis i sparebanker § 7, jf. aksjelovens § 4-6 tredje ledd nr. 2.4.</article></article><article class="legalArticle" data-lovdata-URL="LTI/forskrift/1988-10-24-845/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Andre opplysninger</span></h2> <article class="defaultP" margin-top="true">Det skal opplyses om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/17/punkt/1/" id="paragraf-17-punkt-1"><span class="data-originalId">a)</span><article class="legalP" data-absoluteaddress="/paragraf/17/punkt/1/ledd/1/" id="paragraf-17-punkt-1-ledd-1">Hvor vedtekter, dokumenter (jf. forskrifter om grunnfondsbevis i sparebanker § 7, jf. aksjeloven § 4-6 annet ledd) samt årsoppgjør for de siste to år holdes tilgjengelig;</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/17/punkt/2/" id="paragraf-17-punkt-2"><span class="data-originalId">b)</span><article class="legalP" data-absoluteaddress="/paragraf/17/punkt/2/ledd/1/" id="paragraf-17-punkt-2-ledd-1">Henvisning til prospekt og hvor ytterligere opplysninger finnes.</article></article></li></ul></article></article><article class="legalArticle" data-lovdata-URL="LTI/forskrift/1988-10-24-845/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Styremedlemmenes underskrift</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Tegningsinnbydelsen skal undertegnes av samtlige styremedlemmer.</article></article><article class="legalArticle" data-lovdata-URL="LTI/forskrift/1988-10-24-845/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Ugyldighet og straffeansvar</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Tegning som foretas på grunnlag av villedende tegningsinnbydelse er ikke bindende, jf. verdipapirhandelloven § 10.</article><article class="legalP" data-absoluteaddress="/paragraf/19/ledd/2/" id="paragraf-19-ledd-2">Den som forsettlig eller uaktsomt overtrer disse forskrifter straffes med bøter eller fengsel inntil 1 år eller begge deler, jf. verdipapirhandelloven § 62 første ledd nr. 3.</article><article class="legalP" data-absoluteaddress="/paragraf/19/ledd/3/" id="paragraf-19-ledd-3">Medvirkning straffes på samme måte.</article></article><article class="legalArticle" data-lovdata-URL="LTI/forskrift/1988-10-24-845/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Disse forskrifter trer i kraft straks.</article></article></main></body></html>