<!DOCTYPE html><html lang="no"><head><title>Forskrift om viltforvaltning på statsgrunn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">FOR-1988-04-19-336</dd><dt class="dokid">DokumentID</dt><dd class="dokid">LTI/forskrift/1988-04-19-336</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 8</dd><dt class="dateInForce">I kraft fra</dt><dd class="dateInForce">1988-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38</li><li>lov/1981-05-29-38/§31</li><li>lov/1981-05-29-38/§26</li><li>forskrift/1982-04-02-592/§50</li><li>lov/1975-06-06-31/§26</li><li>forskrift/1975-11-21-4</li></ul></dd><dt class="dateOfPublication">Kunngjort</dt><dd class="dateOfPublication">1988-05-26</dd><dt class="title">Tittel</dt><dd class="title">Forskrift om viltforvaltning på statsgrunn.</dd><dt class="refid">RefID</dt><dd class="refid">forskrift/1988-04-19-336</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om viltforvaltning på statsgrunn.<ul class="tocSubUl"><li>Generelt<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li><li>Småviltjakt og fangst<ul class="tocSubUl"><li>§ 5.</li><li>§ 6.</li></ul></li><li>Elg og hjort<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li><li>Villrein<ul class="tocSubUl"><li>§ 13.</li></ul></li><li>Rådyr, bever og gaupejakt<ul class="tocSubUl"><li>§ 14.</li></ul></li><li>Utlendinger<ul class="tocSubUl"><li>§ 15.</li></ul></li><li>Administrasjonsutgifter<ul class="tocSubUl"><li>§ 16.</li></ul></li><li>Klageadgang<ul class="tocSubUl"><li>§ 17.</li></ul></li><li>Retningslinjer og dispensasjoner<ul class="tocSubUl"><li>§ 18.</li></ul></li><li>Straff<ul class="tocSubUl"><li>§ 19.</li></ul></li><li>Ikrafttredelse<ul class="tocSubUl"><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1988-04-19-336" id="dokument"><h1>Forskrift om viltforvaltning på statsgrunn.</h1><article class="legalP" data-absoluteaddress="/ledd/1/" id="ledd-1">Direktoratet for naturforvaltning har 19. april 1988 i medhold av viltloven av 29. mai 1981 nr. 38, §§ 31 og 26, pkt. 3 og 4 og § 50, jf kgl.res. av 2. april 1982 nr. 592 og fjelloven av 6. juni 1975, nr. 31, § 26, jf kgl.res. av 21. november 1975, jf brev av 8. januar 1976 fra Miljøverndepartementet til Direktoratet for vilt og ferskvannsfisk, fastsatt følgende forskrift:</article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-04-19-336/KAPITTEL_1" data-partID="k1"><h2>Generelt</h2><article class="legalArticle" data-lovdata-URL="LTI/forskrift/1988-04-19-336/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Administrasjonen av jakt og fangst på statsgrunn utenom statsallmenningene og av jakt på elg, hjort, rådyr, bever og gaupe i statsallmenningene skal tilligge Direktoratet for statens skoger. På statsallmenning skal administrasjonen skje i samråd med fjellstyrene, og inntektene tilkommer fjellkassen.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Viltforvaltningen skal skje i samsvar med viltlovens bestemmelser og forskrifter gitt i medhold av denne.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">All jakt skal bys ut på en måte som er akseptabel for allmennheten. Dersom det er nødvendig å regulere antall jegere, skal det påses at det er en rimelig fordeling mellom innenbygdsboende og utenbygdsboende jegere/jaktlag.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Ved vurdering av hva som er rimelig fordeling, skal det blant annet legges vekt på lokalbefolkningens muligheter for jakt innen kommunen.</article></article><article class="legalArticle" data-lovdata-URL="LTI/forskrift/1988-04-19-336/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Mindre eiendommer som ikke egner seg for fritt salg av jaktkort eller selvstendig viltforvaltning, skal fortrinnsvis slås sammen med naboeiendommer for å oppnå en rasjonell og forsvarlig viltforvaltning i området. De kan også forbeholdes for jakt for fast bosatte i kommunen, eller leies bort til forening/organisasjon som har jakt som formål, eller privatpersoner.</article></article><article class="legalArticle" data-lovdata-URL="LTI/forskrift/1988-04-19-336/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Prisene på jaktutleie fastsettes av Direktoratet for statens skoger i samsvar med denne forskrift. Dersom det anses nødvendig, kan Direktoratet for naturforvaltning fastsette maksimalpriser.</article></article><article class="legalArticle" data-lovdata-URL="LTI/forskrift/1988-04-19-336/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Jegere plikter å avgi rapport om jakt- og fangstutbytte og levere inn deler av felt vilt dersom Direktoratet for statens skoger krever dette.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Jegere plikter under jakt å medbringe jaktkort, bevis for betalt jegeravgift og for storviltjegere bevis for bestått skyteprøve, og fremvise dette dersom oppsyn/politi, grunneier eller en som opptrer på hans vegne krever det.</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-04-19-336/KAPITTEL_2" data-partID="k2"><h2>Småviltjakt og fangst</h2><article class="legalArticle" data-lovdata-URL="LTI/forskrift/1988-04-19-336/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Utleie av småviltjakt og fangst på statsgrunn utenom statsallmenningene skal skje ved salg av jaktkort.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Det skal være adgang til å kjøpe 1 til 3-dagers kort, ukekort og sesongkort. Prisen på jaktkort med og uten hund skal være lik. Sesongkortprisen for fast bosatte i egen kommune kan settes lavere enn for utenbygdsboende, men ikke lavere enn inntil to tredjedeler av prisen for utenbygdsboende, unntatt Finnmark fylke hvor prisen kan settes til en tredjedel. Prisen på 1 til 3-dagers kort og på ukekort skal være lik for innenbygdsboende og utenbygdsboende.</article></article><article class="legalArticle" data-lovdata-URL="LTI/forskrift/1988-04-19-336/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">For småviltjakt kan Direktoratet for statens skoger foreta de nødvendige reguleringer, herunder:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">Dele større områder inn i jaktfelt og jaktperioder og fordele jegerne på feltene og periodene etter loddtrekning dersom dette er nødvendig.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">Regulere bruk av hund under småviltjakt.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">Foreta lokale tidsbegrensede innskrenkninger i jakttiden etter å ha forelagt saken for fylkesmannen. Dersom det er uenighet mellom Direktoratet for statens skoger og fylkesmannen, avgjør Direktoratet for naturforvaltning saken.</article></article></li></ul></article></article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-04-19-336/KAPITTEL_3" data-partID="k3"><h2>Elg og hjort</h2><article class="legalArticle" data-lovdata-URL="LTI/forskrift/1988-04-19-336/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">De enkelte jaktfelt leies ut til en fast pris pr. kg kjøtt for felt dyr. Tildelingen av jaktfelt skal skje ved loddtrekning mellom de jaktlag som innen en fastsatt frist søker tildeling. Det skal fremmes søknad på hvert enkelt jaktfelt. Det kan fastsettes ulik pris pr. kg for de ulike jaktfelt.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Det skal betales en fast grunnavgift for hvert enkelt dyr som tildeles. Innbetalt grunnavgift trekkes fra i det endelige oppgjør for felte dyr.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">I særlige tilfeller kan jaktretten leies ut til fast pris pr. dyr.</article></article><article class="legalArticle" data-lovdata-URL="LTI/forskrift/1988-04-19-336/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Oppgjør for felte dyr bør som hovedregel skje ved at dyrene veies. Dersom jaktlaget eller utleierne ønsker dyrene veiet, skal dette gjøres. Jaktlaget er ansvarlig for å bringe dyr fram til godkjent veiested.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Dersom lokale forhold vanskeliggjør veiing, kan det mellom utleier og jaktlag avtales at avregning skal skje etter middelvektene i vedkommende distrikt. Slik avtale skal være inngått før jakta starter.</article></article><article class="legalArticle" data-lovdata-URL="LTI/forskrift/1988-04-19-336/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Prissystemet skal brukes som virkemiddel i skjøtsel av hjorte- og elgstammen. Grunnavgiften og prisen pr. kg kjøtt kan settes forskjellig for de ulike vekt-, alders- eller kjønnsgrupper.</article></article><article class="legalArticle" data-lovdata-URL="LTI/forskrift/1988-04-19-336/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Jaktfeltene kan leies ut ved flerårige kontrakter.</article></article><article class="legalArticle" data-lovdata-URL="LTI/forskrift/1988-04-19-336/§11" data-name="§11" data-partID="§11" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Et jaktfelt kan som hovedregel bare leies bort til privatpersoner. Ett jaktlag kan årlig bare leie ett jaktfelt på statens grunn dersom det er søkere til alle jaktfelt.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Personer som disponerer egen eiendom eller deltar i jaktlag på privat grunn med fellingskvote på minst ett dyr, skal ved tildelingen prioriteres etter søkere som ikke har tilsvarende jaktmulighet.</article></article><article class="legalArticle" data-lovdata-URL="LTI/forskrift/1988-04-19-336/§12" data-name="§12" data-partID="§12" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Det bør stilles krav om at jaktlag skal disponere sporhund.</article></article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1988-04-19-336/KAPITTEL_4" data-partID="k4"><h2>Villrein</h2><article class="legalArticle" data-lovdata-URL="LTI/forskrift/1988-04-19-336/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Villrein skal bys ut til en på forhånd fastsatt pris enten spesifisert på type dyr (kjønn og alder) eller etter kilopris.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Dersom det benyttes kilopris, skal det betales en fast grunnavgift for hvert enkelt dyr som tildeles. Innbetalt grunnavgift for felte dyr trekkes fra i det endelige oppgjør.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">I stedet for veiing kan det fastsettes vektklasser basert på gjennomsnittsvekten for den lokale villreinstamme.</article></article></section><section class="section" data-name="kapR" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1988-04-19-336/KAPITTEL_5" data-partID="k5"><h2>Rådyr, bever og gaupejakt</h2><article class="legalArticle" data-lovdata-URL="LTI/forskrift/1988-04-19-336/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Rådyr- og beverjakt skal utbys etter en nærmere fastsatt kortpris. Slik jakt kan også leies bort ved ett- eller flerårige kontrakter.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">På samme måte kan gaupejakt utlyses etter samråd med fylkesmannens miljøvernavdeling og etter retningslinjer fastsatt av Direktoratet for naturforvaltning.</article></article></section><section class="section" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1988-04-19-336/KAPITTEL_6" data-partID="k6"><h2>Utlendinger</h2><article class="legalArticle" data-lovdata-URL="LTI/forskrift/1988-04-19-336/§15" data-name="§15" data-partID="§15" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Direktoratet for statens skoger kan bestemme at utenlandske statsborgere som ikke går inn under viltlovens § 31 første ledd, etter søknad kan få adgang til slik jakt på småvilt og storvilt som denne forskrift omfatter.</article></article></section><section class="section" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1988-04-19-336/KAPITTEL_7" data-partID="k7"><h2>Administrasjonsutgifter</h2><article class="legalArticle" data-lovdata-URL="LTI/forskrift/1988-04-19-336/§16" data-name="§16" data-partID="§16" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">For det arbeidet Direktoratet for statens skoger/skogforvaltningen utfører i tilknytning til elg-, hjort-, rådyr- og beverjakt i statsallmenningene, skal den enkelte forvaltning gjøre fradrag i de inntekter forvaltningen innkasserer på vegne av fjellstyrene. Størrelsen på denne refusjonen fastsettes etter avtale mellom partene, men skal utgjøre inntil 5 % av bruttoinntektene eksklusive moms.</article></article></section><section class="section" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1988-04-19-336/KAPITTEL_8" data-partID="k8"><h2>Klageadgang</h2><article class="legalArticle" data-lovdata-URL="LTI/forskrift/1988-04-19-336/§17" data-name="§17" data-partID="§17" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Vedtak fattet av Direktoratet for statens skoger i medhold av denne forskrift om prisfastsettelser kan påklages til Direktoratet for naturforvaltning innen 3 uker etter at vedtaket er gjort kjent. Dette gjelder likevel ikke prisfastsettelser for slike eiendommer som nevnt i § 2. Klage over vedtak fattet av jordsalgsmyndighetene i Finnmark går direkte til Direktoratet for naturforvaltning.</article></article></section><section class="section" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1988-04-19-336/KAPITTEL_9" data-partID="k9"><h2>Retningslinjer og dispensasjoner</h2><article class="legalArticle" data-lovdata-URL="LTI/forskrift/1988-04-19-336/§18" data-name="§18" data-partID="§18" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Direktoratet for naturforvaltning gir nærmere retningslinjer for praktiseringen av disse forskriftene.</article><article class="legalP" data-absoluteaddress="/kapittel/9/paragraf/1/ledd/2/" id="kapittel-9-paragraf-1-ledd-2">Direktoratet for naturforvaltning kan etter særskilt søknad dispensere fra disse bestemmelsene.</article></article></section><section class="section" data-section-type="default" data-absoluteaddress="/kapittel/10/" id="kapittel-10" data-lovdata-URL="LTI/forskrift/1988-04-19-336/KAPITTEL_10" data-partID="k10"><h2>Straff</h2><article class="legalArticle" data-lovdata-URL="LTI/forskrift/1988-04-19-336/§19" data-name="§19" data-partID="§19" data-absoluteaddress="/kapittel/10/paragraf/1/" id="kapittel-10-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/10/paragraf/1/ledd/1/" id="kapittel-10-paragraf-1-ledd-1">Overtredelse av bestemmelsene i § 4 straffes med bøter eller fengsel i inntil 1 år, jf viltlovens § 56.</article></article></section><section class="section" data-section-type="default" data-absoluteaddress="/kapittel/11/" id="kapittel-11" data-lovdata-URL="LTI/forskrift/1988-04-19-336/KAPITTEL_11" data-partID="k11"><h2>Ikrafttredelse</h2><article class="legalArticle" data-lovdata-URL="LTI/forskrift/1988-04-19-336/§20" data-name="§20" data-partID="§20" data-absoluteaddress="/kapittel/11/paragraf/1/" id="kapittel-11-paragraf-1"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/11/paragraf/1/ledd/1/" id="kapittel-11-paragraf-1-ledd-1">Disse bestemmelser trer i kraft 1. mai 1988.</article><article class="legalP" data-absoluteaddress="/kapittel/11/paragraf/1/ledd/2/" id="kapittel-11-paragraf-1-ledd-2">Samtidig oppheves:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/11/paragraf/1/ledd/2/punkt/1/" id="kapittel-11-paragraf-1-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/11/paragraf/1/ledd/2/punkt/1/ledd/1/" id="kapittel-11-paragraf-1-ledd-2-punkt-1-ledd-1">Forskrift av 7. januar 1976 om utlendingers jakt i Finnmark.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/11/paragraf/1/ledd/2/punkt/2/" id="kapittel-11-paragraf-1-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/11/paragraf/1/ledd/2/punkt/2/ledd/1/" id="kapittel-11-paragraf-1-ledd-2-punkt-2-ledd-1">Forskrift av 6. september 1984 om utleie av elgjakt på statens grunn.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/11/paragraf/1/ledd/2/punkt/3/" id="kapittel-11-paragraf-1-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/11/paragraf/1/ledd/2/punkt/3/ledd/1/" id="kapittel-11-paragraf-1-ledd-2-punkt-3-ledd-1">Forskrift av 2. april 1984 om administrasjon av jakt på elg, hjort, rådyr og bever på statsallmenningene.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/11/paragraf/1/ledd/2/punkt/4/" id="kapittel-11-paragraf-1-ledd-2-punkt-4"><span class="data-originalId">4.</span><article class="legalP" data-absoluteaddress="/kapittel/11/paragraf/1/ledd/2/punkt/4/ledd/1/" id="kapittel-11-paragraf-1-ledd-2-punkt-4-ledd-1">Forskrift av 25. februar 1987 nr. 157 om jaktordning og jaktkortpriser for småviltjakt på statens grunn i Finnmark, Troms og Nordland nord for Saltfjellet.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/11/paragraf/1/ledd/2/punkt/5/" id="kapittel-11-paragraf-1-ledd-2-punkt-5"><span class="data-originalId">5.</span><article class="legalP" data-absoluteaddress="/kapittel/11/paragraf/1/ledd/2/punkt/5/ledd/1/" id="kapittel-11-paragraf-1-ledd-2-punkt-5-ledd-1">Prisrammer for elgjakt på statens grunn fastsatt av Direktoratet for vilt og ferskvannsfiske 2. april 1984.</article></article></li></ul></article></article></section></main></body></html>