<!DOCTYPE html><html lang="no"><head><title>Forskrift for sivilarkitekt- og sivilingeniøreksamen ved Universitetet i Trondheim, Norges tekniske høgskole.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:31</dd><dt class="legacyID">Datokode</dt><dd class="legacyID">FOR-1988-05-03-341</dd><dt class="dokid">DokumentID</dt><dd class="dokid">LTI/forskrift/1988-05-03-341</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 8</dd><dt class="dateInForce">I kraft fra</dt><dd class="dateInForce">1988-06-26</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-13-1175</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li><li>forskrift/1985-03-29-695</li></ul></dd><dt class="dateOfPublication">Kunngjort</dt><dd class="dateOfPublication">1988-05-26</dd><dt class="title">Tittel</dt><dd class="title">Forskrift for sivilarkitekt- og sivilingeniøreksamen ved Universitetet i Trondheim, Norges tekniske høgskole.</dd><dt class="refid">RefID</dt><dd class="refid">forskrift/1988-05-03-341</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for sivilarkitekt- og sivilingeniøreksamen ved Universitetet i Trondheim, Norges tekniske høgskole.<ul class="tocSubUl"><li>A. Generelt<ul class="tocSubUl"><li>§ 1. Hva forskriften gjelder</li><li>§ 2. Hvem forskriften gjelder</li></ul></li><li>B. Studieordningen<ul class="tocSubUl"><li>§ 3. Inndeling av studiet</li><li>§ 4. Studiets innhold og omfang</li><li>§ 5. Maksimal studietid</li><li>§ 6. Oppmelding til eksamen</li><li>§ 7. Oppflytting i årskurs</li><li>§ 8. Hovedoppgave</li><li>§ 9. Permisjon</li><li>§ 10. Deltidsstudier</li></ul></li><li>C. Eksamen<ul class="tocSubUl"><li>§ 11. Eksamen – generelle bestemmelser</li><li>§ 12. Adgang for anke til å avlegge eksamen</li><li>§ 13. Fritak for eksamen</li><li>§ 14. Frivillige fag</li><li>§ 15. Forfall fra eksamen</li><li>§ 16. Gjentak av eksamen</li><li>§ 17. Fravær ved eksamen</li></ul></li><li>D. Bedømmelse<ul class="tocSubUl"><li>§ 18. Sensorer</li><li>§ 19. Karakterer</li><li>§ 20. Hovedkarakter</li></ul></li><li>E. Dokumentasjon<ul class="tocSubUl"><li>§ 21. Vitnemål. Karakterbevitnelser</li></ul></li><li>F. Utfyllende regler. Iverksetting<ul class="tocSubUl"><li>§ 22. Utfyllende regler</li><li>§ 23. Iverksetting</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1988-05-03-341" id="dokument"><h1>Forskrift for sivilarkitekt- og sivilingeniøreksamen ved Universitetet i Trondheim, Norges tekniske høgskole.</h1><article class="legalP" data-absoluteaddress="/ledd/1/" id="ledd-1">Fastsatt av Kultur- og vitenskapsdepartementent 3. mai 1988 med hjemmel i lov 19. juni 1970 nr. 58 om eksamener og grader ved universiteter og høgskoler, §§ 3 og 5, jf. kgl.res. 17. juli 1970 og 29. mars 1985 nr. 695.</article><section class="section" data-name="kapA" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-05-03-341/KAPITTEL_1" data-partID="k1"><h2>A. Generelt</h2><article class="legalArticle" data-lovdata-URL="LTI/forskrift/1988-05-03-341/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften gjelder</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Universitetet i Trondheim, Norges tekniske høgskole, gir utdanning og avholder eksamener som gir kandidatene rett til tittelen sivilarkitekt, kgl.res. 25. april 1986 nr. 933, eller sivilingeniør, Kronprinsreg.res. 30. mars 1984 nr. 818.</article></article><article class="legalArticle" data-lovdata-URL="LTI/forskrift/1988-05-03-341/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hvem forskriften gjelder</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Reglementet gjelder høgskolens sivilarkitekt- og sivilingeniørstudenter. For andre som er gitt adgang til å avlegge eksamen, jf. § 12, fastsetter høgskolestyret egne regler.</article></article></section><section class="section" data-name="kapB" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-05-03-341/KAPITTEL_2" data-partID="k2"><h2>B. Studieordningen</h2><article class="legalArticle" data-lovdata-URL="LTI/forskrift/1988-05-03-341/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Inndeling av studiet</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Sivilarkitektstudiet består av 4 1/2 årskurs og en hovedoppgave. Sivilingeniørstudiet består av 4 årskurs og en hovedoppgave. Årskursene består av kombinasjoner av obligatoriske og valgbare fag.</article></article><article class="legalArticle" data-lovdata-URL="LTI/forskrift/1988-05-03-341/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Studiets innhold og omfang</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Høgskolestyret vedtar etter forslag fra avdelingene innhold og omfang for hvert årskurs og for hovedoppgaven. Etter forslag fra avdelingene bestemmer høgskolestyret hvilke obligatoriske og valgbare fag som skal inngå i studieplanene for de enkelte avdelinger, linjer og studieretninger, og fagkombinasjoner.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Studiet er fullført når eksamen i alle fag i fagkretsen og hovedoppgaven er bestått.</article></article><article class="legalArticle" data-lovdata-URL="LTI/forskrift/1988-05-03-341/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Maksimal studietid</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Studenten kan normalt ikke være registrert i ett og samme årskurs eller som hovedoppgavestudent i mer enn to år, perimisjoner fratrukket. Høgskolestyret gir nærmere regler om maksimal studietid. For deltidsstudier, jf. § 10, gjelder egne regler for maksimal studietid.</article></article><article class="legalArticle" data-lovdata-URL="LTI/forskrift/1988-05-03-341/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Oppmelding til eksamen</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Studenten blir, uten varsel, oppmeldt til eksamen i fag tilhørende det aktuelle årskurset ved første ordinære eksamensperiode for de respektive fag, og til gjentak ved enhver påfølgende kontinuasjonseksamen og ordinær eksamen inntil eksamen er bestått eller maksimal studietid er overskredet. Studenten kan etter regler vedtatt av høgskolestyret få utsatt førstegangs eksamen. For gjentak av hovedoppgave gjelder egne regler – jf. § 8.</article></article><article class="legalArticle" data-lovdata-URL="LTI/forskrift/1988-05-03-341/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Oppflytting i årskurs</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Studenten kan ved oppflytting i årskurs normalt kun gjenstå med fag fra det nærmest foregående årskurs. Det gis adgang til å ta eksamen i fag fra høyere årskurs enn det studenten er registrert i. Høgskolestyret gir nærmere regler for oppflytting og adgang til å avlegge eksamen i fag fra høyere årskurs.</article></article><article class="legalArticle" data-lovdata-URL="LTI/forskrift/1988-05-03-341/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Hovedoppgave</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">For å bli tildelt hovedoppgave kreves at studenten har bestått eksamen i samtlige fag i sin fagkrets. Avdelingen kan etter regler gitt av høgskolestyret fravike denne bestemmelsen. Avgjørelsen kan påklages til høgskolestyret.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Hovedoppgaven kan utføres individuelt eller i gruppe etter regler fastsatt av høgskolestyret. Det tillates utført en ny hovedoppgave forutsatt at maksimal studietid dermed ikke overskrides – jf. § 6.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">De innleverte besvarelser med bilag blir høgskolens eiendom, og kan av høgskolen fritt benyttes til undervisnings- og forskningsformål. Arbeidene kan ikke nyttes til andre formål, f.eks. økonomiske, uten etter avtale mellom høgskolen og vedkommende student.</article></article><article class="legalArticle" data-lovdata-URL="LTI/forskrift/1988-05-03-341/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Permisjon</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Permisjon fra studiet kan innvilges etter regler fastsatt av høgskolestyret. Permisjon innebærer at oppmelding til prøver utsettes og at studietiden forlenges tilsvarende.</article></article><article class="legalArticle" data-lovdata-URL="LTI/forskrift/1988-05-03-341/§10" data-name="§10" data-partID="§10" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Deltidsstudier</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Høgskolestyret fastsetter regler for deltidsstuderende.</article></article></section><section class="section" data-name="kapC" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-05-03-341/KAPITTEL_3" data-partID="k3"><h2>C. Eksamen</h2><article class="legalArticle" data-lovdata-URL="LTI/forskrift/1988-05-03-341/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Eksamen – generelle bestemmelser</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Som eksamen regnes i dette reglement avsluttende prøve i et fag og /eller øvingsarbeider dersom karakteren i faget delvis eller fullt ut fastsettes på grunnlag av slike arbeider.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Eksamen holdes i alle fag hvor studieplanen forutsetter at det skal gis karakter.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Høgskolestyret vedtar regler for adgang til og gjennomføring av prøver.</article></article><article class="legalArticle" data-lovdata-URL="LTI/forskrift/1988-05-03-341/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Adgang for anke til å avlegge eksamen</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Følgende grupper utenom høgskolens faste studenter kan etter regler fastsatt av høgskolestyret gis adgang til å avlegge eksamen:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">kandidater som tidligere er uteksaminert ved høgskolen, andre høgskoler eller universiteter,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">studenter ved andre høgskoler eller universiteter når eksamen inngår som del av studiet ved vedkommende høgskole/universitet,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">hospitanter.</article></article></li></ul></article></article><article class="legalArticle" data-lovdata-URL="LTI/forskrift/1988-05-03-341/§13" data-name="§13" data-partID="§13" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Fritak for eksamen</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Høgskolestyret kan frita for eksamen<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/1/punkt/1/" id="kapittel-3-paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/1/punkt/1/ledd/1/" id="kapittel-3-paragraf-3-ledd-1-punkt-1-ledd-1">når tilsvarende krav er oppfylt ved en annen institusjon,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/1/punkt/2/" id="kapittel-3-paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/1/punkt/2/ledd/1/" id="kapittel-3-paragraf-3-ledd-1-punkt-2-ledd-1">på grunnlag av eksamen eller prøve i et velegnet fag utenfor fagkretsen.</article></article></li></ul></article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Avgjørelsen kan påklages til kollegiet.</article></article><article class="legalArticle" data-lovdata-URL="LTI/forskrift/1988-05-03-341/§14" data-name="§14" data-partID="§14" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Frivillige fag</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Det er adgang til å avlegge eksamen i fag som ikke inngår i vedkommende students fagkrets.</article></article><article class="legalArticle" data-lovdata-URL="LTI/forskrift/1988-05-03-341/§15" data-name="§15" data-partID="§15" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forfall fra eksamen</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Studenten kan av høgskolestyret innvilges utsettelse med å avlegge eksamen når gyldig forfall foreligger. Eksamen utsettes til nærmeste påfølgende eksamensmulighet. Maksimal studietid kan forlenges med den tid som er nødvendig for at eksamen skal kunne avlegges.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Høgskolestyret fastsetter regler om forfall.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Avlagt prøve kan ikke annulleres.</article></article><article class="legalArticle" data-lovdata-URL="LTI/forskrift/1988-05-03-341/§16" data-name="§16" data-partID="§16" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Gjentak av eksamen</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Ikke beståtte eksamener gjentas etter bestemmelsene i § 6. Utsatt eksamen avlegges etter regler gitt i § 15.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Det gis adgang til frivillig gjentak av bestått eksamen i enkeltfag. Høgskolestyret fastsetter regler for slikt gjentak.</article><article class="legalP" data-absoluteaddress="/kapittel/3/paragraf/6/ledd/3/" id="kapittel-3-paragraf-6-ledd-3">Ved gjentak av eksamen og ved utsatt eksamen gjelder normalt det pensum som er fastsatt for vedkommende fag på det tidspunkt eksamen avlegges.</article></article><article class="legalArticle" data-lovdata-URL="LTI/forskrift/1988-05-03-341/§17" data-name="§17" data-partID="§17" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Fravær ved eksamen</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Studenter som ikke møter til eksamensprøver de er oppmeldt til etter bestemmelsene i § 6 uten gyldig forfall, får påført karakterutskriften at eksamen ikke er bestått. Dette anføres med dårligste karakter, jfr. § 19.</article></article></section><section class="section" data-name="kapD" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1988-05-03-341/KAPITTEL_4" data-partID="k4"><h2>D. Bedømmelse</h2><article class="legalArticle" data-lovdata-URL="LTI/forskrift/1988-05-03-341/§18" data-name="§18" data-partID="§18" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Sensorer</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Alle eksamener bedømmes av faglærer og sensor. Sensorer oppnevnes av høskolestyret etter innstilling fra vedkommende avdeling.</article></article><article class="legalArticle" data-lovdata-URL="LTI/forskrift/1988-05-03-341/§19" data-name="§19" data-partID="§19" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Karakterer</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Ved bedømmelse av de enkelte eksamener kan følgende karakterer benyttes:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/2/ledd/1/punkt/1/" id="kapittel-4-paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/4/paragraf/2/ledd/1/punkt/1/ledd/1/" id="kapittel-4-paragraf-2-ledd-1-punkt-1-ledd-1">Karakterer etter en skala i hel og halve tall fra og med 1,0 til 6,0. Hovedoppgaven kan bedømmes med karakterer i kvarttrinn. Karakterer fra og med 1,0 til og med 4,0 gis for beståtte eksamener. De øvrige karakterer gis for ikke beståtte eksamener.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/2/ledd/1/punkt/2/" id="kapittel-4-paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/4/paragraf/2/ledd/1/punkt/2/ledd/1/" id="kapittel-4-paragraf-2-ledd-1-punkt-2-ledd-1">Bestått/ikke bestått.</article></article></li></ul></article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Høgskolestyret fastsetter etter forslag fra avdelingene hvilket karaktersystem som skal nyttes i de ulike fag, og hvordan karakteren skal fastsettes hvis en eksamen består av flere deler.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Ved frivillig gjentak av eksamen legges den best oppnådde karakter til grunn for beregning av hovedkarakterer; karakteren gis betegnelsen tellende karakter.</article></article><article class="legalArticle" data-lovdata-URL="LTI/forskrift/1988-05-03-341/§20" data-name="§20" data-partID="§20" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Hovedkarakter</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Hovedkarakter beregnes som et veiet gjennomsnitt av tellende karakterer i obligatoriske og valgte fag. Høgskolestyret fastsetter hvilken vekt de ulike fag skal ha. Hovedkarakteren angis med et desimal som forhøyes dersom etterfølgende desimal er 5 eller større.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Hovedkarakterene gis følgende betegnelser:<ul class="defaultList"><li><article class="listArticle" data-absoluteaddress="/kapittel/4/paragraf/3/ledd/2/punkt/1/" id="kapittel-4-paragraf-3-ledd-2-punkt-1"><article class="legalP" data-absoluteaddress="/kapittel/4/paragraf/3/ledd/2/punkt/1/ledd/1/" id="kapittel-4-paragraf-3-ledd-2-punkt-1-ledd-1">Særdeles tilfredsstillende<span class="data-pronounced-line">1,0 – 1,5</span></article></article></li><li><article class="listArticle" data-absoluteaddress="/kapittel/4/paragraf/3/ledd/2/punkt/2/" id="kapittel-4-paragraf-3-ledd-2-punkt-2"><article class="legalP" data-absoluteaddress="/kapittel/4/paragraf/3/ledd/2/punkt/2/ledd/1/" id="kapittel-4-paragraf-3-ledd-2-punkt-2-ledd-1">Meget tilfredsstillende<span class="data-pronounced-line">1,6 – 2,0</span></article></article></li><li><article class="listArticle" data-absoluteaddress="/kapittel/4/paragraf/3/ledd/2/punkt/3/" id="kapittel-4-paragraf-3-ledd-2-punkt-3"><article class="legalP" data-absoluteaddress="/kapittel/4/paragraf/3/ledd/2/punkt/3/ledd/1/" id="kapittel-4-paragraf-3-ledd-2-punkt-3-ledd-1">Tilfredsstillende<span class="data-pronounced-line">2,1 – 3,0</span></article></article></li><li><article class="listArticle" data-absoluteaddress="/kapittel/4/paragraf/3/ledd/2/punkt/4/" id="kapittel-4-paragraf-3-ledd-2-punkt-4"><article class="legalP" data-absoluteaddress="/kapittel/4/paragraf/3/ledd/2/punkt/4/ledd/1/" id="kapittel-4-paragraf-3-ledd-2-punkt-4-ledd-1">Noenlunde tilfredsstillende<span class="data-pronounced-line">3,1 – 4,0</span></article></article></li></ul></article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Når en kandidat på grunnlag av første gangs prøver har oppnådd hovedkarakteren Særdeles tilfredsstillende og har fått karakteren 1,0 for hovedoppgaven, skal dette innberettes til Kongen. Opplysning om innberetning skal påføres vitnemålet.</article><article class="legalP" data-absoluteaddress="/kapittel/4/paragraf/3/ledd/4/" id="kapittel-4-paragraf-3-ledd-4">Høgskolestyret fastsetter hvilke krav som må være oppfylt for at hovedkarakter skal kunne gis.</article></article></section><section class="section" data-name="kapE" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1988-05-03-341/KAPITTEL_5" data-partID="k5"><h2>E. Dokumentasjon</h2><article class="legalArticle" data-lovdata-URL="LTI/forskrift/1988-05-03-341/§21" data-name="§21" data-partID="§21" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Vitnemål. Karakterbevitnelser</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Kandidater som har fullført sivilarkitekt- eller sivilingeniørstudiet blir tildelt vitnemål hvor eventuell hovedkarakter er angitt. Som vedlegg til vitnemålet skal følge bekreftet karakterutskrift. Høgskolestyret fastsetter normer for utforming av vitnemål og karakterutskrift.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">For avlagt eksamen i enkeltfag, jf. § 12, blir det gitt bevitnelse.</article></article></section><section class="section" data-name="kapF" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1988-05-03-341/KAPITTEL_6" data-partID="k6"><h2>F. Utfyllende regler. Iverksetting</h2><article class="legalArticle" data-lovdata-URL="LTI/forskrift/1988-05-03-341/§22" data-name="§22" data-partID="§22" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Utfyllende regler</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">De regler høgskolestyret gir med hjemmel i denne forskrift inntas i studieplanen og kan ikke fravikes med mindre reglene gir hjemmel for det.</article></article><article class="legalArticle" data-lovdata-URL="LTI/forskrift/1988-05-03-341/§23" data-name="§23" data-partID="§23" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Iverksetting</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Denne forskrift gjelder fra og med 1. september 1988.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Fra samme tid oppheves reglement for arkitekt- og sivilingeniøreksamen ved Universitetet i Trondheim, Norges tekniske høgskole, fastsatt av Kultur- og vitenskapsdepartementet 13. juni 1985 nr. 1175.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">Høgskolestyret vedtar overgangsregler for studenter opptatt før studieåret 1988/89.</article></article></section></main></body></html>