<!DOCTYPE html><html lang="no"><head><title>Midlertidig forskrift om eksamen ved bioingeniørutdanning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1988-07-18-652</dd><dt class="dokid">DokumentID</dt><dd class="dokid">LTI/forskrift/1988-07-18-652</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 15</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-09-01</dd><dt class="title">Tittel</dt><dd class="title">Midlertidig forskrift om eksamen ved bioingeniørutdanning.</dd><dt class="refid">RefID</dt><dd class="refid">forskrift/1988-07-18-652</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om eksamen ved bioingeniørutdanning.<ul class="tocSubUl"><li>§ 1. Definisjoner</li><li>§ 2. Fastsettelse av fagkrets</li><li>§ 3. Fritak fra eksamen</li><li>§ 4. Adgang og oppmelding til eksamen</li><li>§ 5. Eksamensform</li><li>§ 6. Karakterskala og fastsetting av endelig karakter</li><li>§ 7. Sensorer</li><li>§ 8. Vitnemål</li><li>§ 9. Utfyllende bestemmelser</li><li>§ 10. Etter- og videreutdanning</li><li>§ 11. Dispensasjon</li></ul></li></ul></dd></dl></header><main class="documentBody" data-lovdata-URL="LTI/forskrift/1988-07-18-652" id="dokument"><h1>Midlertidig forskrift om eksamen ved bioingeniørutdanning.</h1><article class="legalP" data-absoluteaddress="/ledd/1/" id="ledd-1">Fastsatt av Kultur- og vitenskapsdepartementet 18. juli 1988.</article><article class="legalP" data-absoluteaddress="/ledd/2/" id="ledd-2">Forskriften trer i kraft fra og med studieåret 1988/89 og gjelder inntil videre for prøvedrift med tre-årig grunnutdanning for bioingeniører.</article><article class="legalArticle" data-lovdata-URL="LTI/forskrift/1988-07-18-652/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Som eksamen regnes i denne forskriften skriftlig og/eller muntlig prøve i et fag, eller innlevert rapport over utført laboratorie-/prosjekt-/praksisarbeid dersom den inngår i sluttevalueringen i et fag eller gir grunnlag for fastsettelse av selvstendig karakter på vitnemålet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">I denne forskriften defineres et fag som en undervisningsenhet med eksamen.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Med høgskole menes institusjonens øverste interne styringsorgan, mens avdeling defineres som den organisatoriske enhet som har det faglige ansvar for utdanningen. Studieretning nyttes som betegnelse for en nærmere definert spesialisering innen en faglig hovedsektor.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Med vekttall menes et mål for et fags omfang i forhold til normert studietid, slik at 20 vekttall tilsvarer ett års normal arbeidsinnsats for studentene.</article></article><article class="legalArticle" data-lovdata-URL="LTI/forskrift/1988-07-18-652/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fastsettelse av fagkrets</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Høgskolen fastsetter hvilke fag det skal avlegges eksamen i, etter retningslinjer fra departementet.</article></article><article class="legalArticle" data-lovdata-URL="LTI/forskrift/1988-07-18-652/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fritak fra eksamen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Høgskolen kan etter søknad og etter innstilling fra den ansvarlige faglærer frita en student fra eksamen eller del av eksamen i et fag når tilsvarende krav er oppfylt ved en annen høgre utdanningsinstitusjon.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Høgskolens avgjørelse kan påklages til departementet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Opplysninger om generelle fritak tas inn i studieplanen.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det skal opplyses på vitnemålet at studenten er fritatt for vedkommende eksamen eller prøve og hvilken eksamen som har begrunnet fritaket.</article></article><article class="legalArticle" data-lovdata-URL="LTI/forskrift/1988-07-18-652/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Adgang og oppmelding til eksamen</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Høgskolen (kan) fastsette regler om eventuelle forprøver, særskilte arbeidskrav, krav om bestemt eksamen eller prøve som må være fullført før eksamen i bestemte fag kan avlegges. Slike regler tas inn i studieplanen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ordinære studenter blir automatisk oppmeldt til ordinær eksamen.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det avholdes ny eksamen i det semester det ikke holdes ordinær eksamen i, eller så snart høgskolen anser det for rimelig å avholde eksamen. Denne eksamen er åpen for studenter som har strøket eller har hatt lovlig fravær ved siste ordinære eksamen samt for utenlandske bioingeniører som må avlegge tilleggseksamen for å kunne praktisere i Norge. Studenter som ønsker å forbedre en karakter, kan framstille seg til neste ordinære eksamen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Fravær fra eksamen på grunn av sykdom eller annen tvingende fraværsgrunn regnes som lovlig fravær og skal alltid dokumenteres. Uteblivelse uten slik gyldig grunn regnes som ikke bestått eksamen.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Høgskolens rektor avgjør om fravær fra eksamen kan godkjennes som lovlig fravær. Avgjørelsen kan påklages til høgskolen.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Det er ikke anledning til å fremstille seg til eksamen (inkl. ny eksamen) i samme fag mer enn tre ganger. I særlige tilfeller kan høgskolen etter innstilling fra faglærer gjøre unntak fra denne bestemmelsen.</article></article><article class="legalArticle" data-lovdata-URL="LTI/forskrift/1988-07-18-652/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksamensform</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Eksamen skal normalt skje i form av individuell prøving. Gruppeeksamen kan benyttes etter samtykke fra departementet. Studieplanen skal under hvert fag inneholde opplysninger om eksamensformen.</article></article><article class="legalArticle" data-lovdata-URL="LTI/forskrift/1988-07-18-652/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Karakterskala og fastsetting av endelig karakter</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved eksamen skal det normalt benyttes karakter etter en skala med hele og halve tall fra 1.0 til 6.0 med 1.0 som beste karakter. Det kreves karakteren 4.0 eller bedre for at eksamen skal være bestått.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Karakterene Bestått/Ikke bestått kan brukes i et visst omfang som samlet ikke må overstige halvparten av de eksamener som avlegges i løpet av studiet.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Når en student har avlagt eksamen på nytt, gjelder den beste karakteren, og bare denne føres opp på vitnemålet.</article></article><article class="legalArticle" data-lovdata-URL="LTI/forskrift/1988-07-18-652/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sensorer</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">I tillegg til faglærer benyttes eksterne sensorer som oppnevnes av høgskolen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Sensorene må ha minst en av følgende kvalifikasjoner:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/1/" id="paragraf-7-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/1/ledd/1/" id="paragraf-7-ledd-2-punkt-1-ledd-1">være ansatt på høgskolelærer/høgskolelektor/amanuensisnivå eller høyere nivå ved universitet/høgskole eller annen forskningsinstitusjon</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/2/" id="paragraf-7-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/2/ledd/1/" id="paragraf-7-ledd-2-punkt-2-ledd-1">på annen måte ha dokumentert vitenskapelig kompetanse på samme nivå.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/3/" id="paragraf-7-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/3/ledd/1/" id="paragraf-7-ledd-2-punkt-3-ledd-1">ha erfaring som sensor i vedkommende fag ved universitet/høgskole</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/2/punkt/4/" id="paragraf-7-ledd-2-punkt-4"><span class="data-originalId">-</span><article class="legalP" data-absoluteaddress="/paragraf/7/ledd/2/punkt/4/ledd/1/" id="paragraf-7-ledd-2-punkt-4-ledd-1">gjennom yrkespraksis være særlig kvalifisert innen vedkommende fag</article></article></li></ul></article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Ved skriftlig eksamen forelegges oppgavesettet sensor til uttalelse i rimelig tid, fortrinnsvis minst to uker før eksamen avholdes. Eventuelle endringer foretas av faglærer.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Karakteren fastsettes i fellesskap av sensor og faglærer. I tilfelle uenighet fastsettes karakteren som middeltallet av de karakterer hver har foreslått, om nødvendig avrundet til nærmeste tillatte karakterverdi og da med sensors vurdering som utslagsgivende for avrundingen.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Sensuren kan påklages etter forskrift om begrunnelse og klage m.v. ved helsefaghøgskoler fastsatt av Kultur- og vitenskapsdepartementet 10. februar 1986 nr. 3030.</article></article><article class="legalArticle" data-lovdata-URL="LTI/forskrift/1988-07-18-652/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vitnemål</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Studenter som har gjennomført bioingeniørstudiet og bestått eksamen i alle fag i henhold til fastsatt fagkrets tildeles vitnemål og har rett til å søke om offentlig godkjenning som bioingeniør.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Studenter som ikke fullfører studiet kan få karakterutskrift for de fag de har avlagt eksamen i.</article></article><article class="legalArticle" data-lovdata-URL="LTI/forskrift/1988-07-18-652/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Høgskolen fastsetter innenfor rammen av denne forskrift nærmere regler for eksamensordning og avvikling av eksamen.</article></article><article class="legalArticle" data-lovdata-URL="LTI/forskrift/1988-07-18-652/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Etter- og videreutdanning</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskriften skal også gjelde for eksamen i tilknytning til etter- og videreutdanningsopplegg så langt forskriften passer. Høgskolen kan fastsette nærmere regler.</article></article><article class="legalArticle" data-lovdata-URL="LTI/forskrift/1988-07-18-652/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Kultur- og vitenskapsdepartementet kan i særlige tilfelle dispensere fra reglene i denne forskriften.</article></article></main></body></html>