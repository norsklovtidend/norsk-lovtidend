<!DOCTYPE html><html lang="no"><head><title>Forskrift om oppbevaring og bruk av helsefarlige stoffer om bord.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:31</dd><dt class="legacyID">Datokode</dt><dd class="legacyID">FOR-1988-07-21-653</dd><dt class="dokid">DokumentID</dt><dd class="dokid">LTI/forskrift/1988-07-21-653</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 15</dd><dt class="dateInForce">I kraft fra</dt><dd class="dateInForce">1988-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1963-02-15-3</li><li>forskrift/1963-02-15-3/§40</li><li>forskrift/1963-02-15-3/§55</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§40</li><li>forskrift/1986-01-31-221</li></ul></dd><dt class="dateOfPublication">Kunngjort</dt><dd class="dateOfPublication">1988-09-01</dd><dt class="title">Tittel</dt><dd class="title">Forskrift om oppbevaring og bruk av helsefarlige stoffer om bord.</dd><dt class="refid">RefID</dt><dd class="refid">forskrift/1988-07-21-653</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om oppbevaring og bruk av helsefarlige stoffer om bord.<ul class="tocSubUl"><li>§ 1. Virkeområde, definisjon og ansvar.</li><li>§ 2. Innkjøp, merking, emballasje og oppbevaring.</li><li>§ 3. Tiltak ved bruk m.v.</li><li>§ 4. Opplæring.</li><li>§ 5. Førstehjelp, innrapportering m.v.</li><li>§ 6. Destruksjon av emballasje og rester/spill fra helsefarlige stoffer.</li><li>§ 7. Forbud mot visse giftige og helsefarlige stoffer.</li><li>§ 8. Tilsyn.</li><li>§ 9. Unntak.</li><li>§ 10. Straff.</li><li>§ 11. Ikrafttredelse.</li><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/forskrift/1988-07-21-653" id="dokument"><h1>Forskrift om oppbevaring og bruk av helsefarlige stoffer om bord.</h1><article class="legalP" data-absoluteaddress="/ledd/1/" id="ledd-1">Fastsatt av Direktoratet for sjømenn 21. juli 1988 med hjemmel i sjømannslov 30. mai 1975 nr. 18 § 40 nr. 4., jf. kgl.res. av 31. januar 1986 nr. 221.</article><article class="legalArticle" data-lovdata-URL="LTI/forskrift/1988-07-21-653/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde, definisjon og ansvar.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">1.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Denne forskrift omfatter giftige og andre helsefarlige stoffer og produkter som brukes på fartøy. Stoffer og produkter som transporteres som last er unntatt.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">2.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">Giftige og andre helsefarlige stoffer og produkter skal oppbevares og brukes slik at brukerne og andre er sikret mot ulykker, helseskade eller særlig ubehag.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/1/punkt/3/" id="paragraf-1-punkt-3"><span class="data-originalId">3.</span><article class="legalP" data-absoluteaddress="/paragraf/1/punkt/3/ledd/1/" id="paragraf-1-punkt-3-ledd-1">I henhold til forskriftens § 2 nr. 4 og 5 er det gitt egne bestemmelser om oppbevaring og bruk av særlig helsefarlige stoffer. Direktoratet for sjømenn kan gi utfyllende bestemmelser om hvilke stoffer som skal anses som særlig helsefarlige og nærmere retningslinjer for behandlingsmåten av disse.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/1/punkt/4/" id="paragraf-1-punkt-4"><span class="data-originalId">4.</span><article class="legalP" data-absoluteaddress="/paragraf/1/punkt/4/ledd/1/" id="paragraf-1-punkt-4-ledd-1">Rederiet og skipsføreren er ansvarlig for at bestemmelsene i denne forskrift blir fulgt.</article></article></li></ul></article><article class="legalArticle" data-lovdata-URL="LTI/forskrift/1988-07-21-653/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innkjøp, merking, emballasje og oppbevaring.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><span class="miscHeadline"><i>Innkjøp.</i></span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Ved innkjøp i Norge av stoffer som nevnt i § 1, skal skipsføreren påse at disse er merket i henhold til forskrifter om merking, omsetning m.v. av kjemiske stoffer og produkter som kan medføre helsefare (merkeforskriften), fastsatt ved kgl.res. av 26. november 1982 nr. 1635.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><span class="miscHeadline"><i>Merking.</i></span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Ved innkjøp av giftige og helsefarlige stoffer og produkter utenfor Norge, skal skipsfører påse at det bare tas om bord produkter der emballasjen er påført:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/punkt/2/ledd/1/punkt/1/" id="paragraf-2-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/punkt/2/ledd/1/punkt/1/ledd/1/" id="paragraf-2-punkt-2-ledd-1-punkt-1-ledd-1">Fareklasse og symbol for helsefare/brann – og eksplosjonsfare.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/2/ledd/1/punkt/2/" id="paragraf-2-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/punkt/2/ledd/1/punkt/2/ledd/1/" id="paragraf-2-punkt-2-ledd-1-punkt-2-ledd-1">Teknisk navn, stoffnavn/produktnavn med angivelse av innhold (helsefarlige komponenter).</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/2/ledd/1/punkt/3/" id="paragraf-2-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/2/punkt/2/ledd/1/punkt/3/ledd/1/" id="paragraf-2-punkt-2-ledd-1-punkt-3-ledd-1">Advarsel om farer og nødvendige forholdsregler.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/2/ledd/1/punkt/4/" id="paragraf-2-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/2/punkt/2/ledd/1/punkt/4/ledd/1/" id="paragraf-2-punkt-2-ledd-1-punkt-4-ledd-1">Navn/adresse til produsent.</article></article></li></ul></article><article class="legalP" data-absoluteaddress="/paragraf/2/punkt/2/ledd/2/" id="paragraf-2-punkt-2-ledd-2">Om bord i fartøyet skal det føres et register (produktdatablad) over giftige og helsefarlige stoffer og produkter. Databladene, som skal inneholde opplysninger om helserisiko, skal oppbevares i et stoffkartotek lett tilgjengelig for bruker.</article><article class="legalP" data-absoluteaddress="/paragraf/2/punkt/2/ledd/3/" id="paragraf-2-punkt-2-ledd-3">Det skal om bord finnes tilstrekkelige opplysninger i form av håndbøker m.v. til å bestemme stoffenes farlighetsgrad.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><span class="miscHeadline"><i>Emballasje.</i></span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Stoffet skal om mulig oppbevares i opprinnelig emballasje eller annen tilsvarende og merket emballasje. Dersom opprinnelig emballasje er skadet eller stoffet pakkes om, må det nyttes kjemikaliebestandig emballasje som ikke kan gi mulighet til forveksling.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">4.</span><span class="miscHeadline"><i>Oppbevaring.</i></span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Særlig helsefarlige stoffer skal oppbevares i avlåst ventilert rom. Det er kun skipsføreren eller den han bemyndiger som har adgang til oppbevaringsrommet. På oppbevaringsstedet skal det tydelig merkes hvilke stoffer som er oppbevart, og hvilken helserisiko som er forbundet med stoffet.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">5.</span><span class="miscHeadline"><i>Journal.</i></span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Det skal om bord føres en egen journal for innkjøp, oppbevaringforhold og kvantum av stoff som nevnt i § 1 nr. 3. Videre skal det ved utlevering av slike særlig helsefarlige stoffer føres i journalen hva stoffet skal brukes til og hvem det er utlevert til.</article><article class="legalP" data-absoluteaddress="/paragraf/2/punkt/5/ledd/2/" id="paragraf-2-punkt-5-ledd-2">Brukeren skal kvittere for mottakelsen og for at han samtidig er gjort kjent med opplysninger som er nevnt i nr. 1-3.</article><article class="legalP" data-absoluteaddress="/paragraf/2/punkt/5/ledd/3/" id="paragraf-2-punkt-5-ledd-3">Skipsføreren eller den han bemyndiger er ansvarlig for at journalen til enhver tid er korrekt utfylt.</article></article></li></ul></article><article class="legalArticle" data-lovdata-URL="LTI/forskrift/1988-07-21-653/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiltak ved bruk m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Ved anvendelse av stoffer som nevnt i § 1, skal skipsføreren sørge for at sjømannen er kjent med de opplysninger som er fastsatt i § 2 nr. 1 – 3 før arbeidet tar til. Sjømannen har også en selvstendig plikt til å gjøre seg kjent med nødvendige opplysninger om helsefare og følge de forholdsregler og vernetiltak som gjelder for stoffet og ellers følge de pålegg som blir gitt for utførelsen av arbeidet.</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Før arbeid med helsefarlige stoffer tar til, skal det påses at nødvendig verneinnretninger og personlig verneutstyr er i forsvarlig stand og tilpasset arbeidssituasjonen og det stoffet som skal brukes.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><span class="miscHeadline"><i>Trange, innesluttede rom, tanker o.l.</i></span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Før arbeid eller inspeksjon i trange rom, tanker o.l. hvor kjemiske stoffer skal benyttes eller er/har vært oppbevart, skal det påses at faremomenter ved arbeidet blir vurdert og nødvendige sikkerhetstiltak forberedt og iverksatt.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Den som leder arbeidet, skal forvisse seg om at oksygeninnholdet i luften er tilstrekkelig umiddelbart før arbeid igangsettes. Dersom dette ikke kan oppnås, eller det er usikkerhet ved hensyn til målingen, skal det benyttes personlig tilpasset verneutstyr med frisklufttilførsel. Ved utførelse av arbeidet eller inspeksjonen, skal det plasseres en vakt ved rommets åpning utstyrt med nødvendig og godkjent kommunikasjonsutstyr og verne- og redningsutstyr.</article><article class="legalP" data-absoluteaddress="/paragraf/3/punkt/2/ledd/3/" id="paragraf-3-punkt-2-ledd-3">Skipsføreren er ansvarlig for at det er utarbeidet instruks for arbeid som nevnt i 1. og 2. ledd. Instruksen skal gjennomgås før arbeidet eller inspeksjonen tar til.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><span class="miscHeadline"><i>Ventilasjon.</i></span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Hvor det arbeides med kjemikalier o.l., skal det sørges for tilstrekkelig ventilasjon. Kontrollmålinger skal utføres. Dersom måleresultatene viser at tilstrekkelig ventilasjon ikke oppnås ved ordinær utlufting, skal det tas i bruk godkjente vifter eller personlig tilpasset verneutstyr.</article></article></li></ul></article><article class="legalArticle" data-lovdata-URL="LTI/forskrift/1988-07-21-653/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Opplæring.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Rederiet og skipsføreren skal sørge for at besetningen får den opplæring og informasjon som er nødvendig for behandling og bruk av stoffer som nevnt i § 1. Besetningen skal også gjøres kjent med det stoffkartotek og håndbøker m.v. som er nevnt i § 2.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved arbeid med særlig helsefarlige stoffer og arbeid eller inspeksjon i trange rom, tanker e.l., jf § 1 nr. 3 og § 3 nr. 2, skal det legges spesiell vekt på opplæring og trening i bruk av verne- og gjenopplivningsutstyr gjennom realistiske og rutinemessige øvelser om bord.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Verneombud og verne- og miljøutvalget om bord skal delta i utforming og oppfølging av den opplæring og informasjon som her nevnt.</article></article><article class="legalArticle" data-lovdata-URL="LTI/forskrift/1988-07-21-653/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Førstehjelp, innrapportering m.v.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det skal om bord finnes håndbøker m.v. til bruk ved førstehjelp ved forgiftninger o.l. Skipsføreren er ansvarlig for at førstehjelpsutstyret blir rutinemessig kontrollert.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Blir noen utsatt for helsefare, skade, ulykke eller føler særlig ubehag i forbindelse med bruk av kjemiske stoffer eller produkter, skal dette snarest rapporteres til skipsføreren eller den som leder arbeidet og til verneombudet. Også tilløp til slike situasjoner skal rapporteres til de samme personer.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">For de sjømenn som utfører arbeid med stoffer som nevnt i § 1 nr. 3 eller andre stoffer som den ansvarlige burde forstå var særlig helsefarlig, skal skipsføreren påse at det føres en oversikt med angivelse av eksponeringstid, eksponeringsstyrke, bruk av beskyttelsestiltak m.v. Slik oversikt skal også føres hvor arbeidets og stoffets art eller arbeidssituasjonen for øvrig tilsier det. Oversikt og opplysninger skal føres inn i journal som nevnt i § 2 nr. 5.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Foreligger det symptomer på at noen sjømann ved kontakt eller innånding er blitt utsatt for stoffer som er giftige eller farlige for det menneskelige legeme, skal skipsføreren sørge for at sjømannen snarest mulig blir legeundersøkt. Jf sjømannslovens § 27 om skipsførerens omsorgsplikt ved sykdom eller skade.</article></article><article class="legalArticle" data-lovdata-URL="LTI/forskrift/1988-07-21-653/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Destruksjon av emballasje og rester/spill fra helsefarlige stoffer.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tom emballasje og avfall, rester m.v. av helsefarlige stoffer, må ødelegges eller håndteres for betryggende avlevering på en måte som sikrer mot helseskade og forurensning.</article></article><article class="legalArticle" data-lovdata-URL="LTI/forskrift/1988-07-21-653/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot visse giftige og helsefarlige stoffer.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Direktoratet for sjømenn kan gi nærmere bestemmelser om at visse giftige eller helsefarlige stoffer kun kan tas om bord etter nærmere tillatelse fra direktoratet. Videre kan direktoratet fastsette bestemmelser som helt forbyr oppbevaring eller bruk av visse giftige eller helsefarlige stoffer.</article></article><article class="legalArticle" data-lovdata-URL="LTI/forskrift/1988-07-21-653/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Direktoratet for sjømenn fører tilsyn med at bestemmelser gitt i, og i medhold av denne forskrift, blir overholdt.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Direktoratet kan forlange innsyn i eller utskrift av journal som nevnt i § 2 nr. 5, samt kreve innsendt prøver av de stoffer som kommer inn under § 1.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Direktoratet kan kreve at skipsføreren skal avgi redegjørelse for oppbevaring, bruk og iverksatte tiltak i henhold til denne forskrift.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Rederiet og skipsfører er pliktig til å gi opplysninger til norsk utenriksstasjon, mønstringsmyndighet, Direktoratet for sjømenn, Sjøfartsdirektoratet og Skipskontrollen. Nevnte myndigheter kan ved inspeksjon om bord foreta kontroll etter denne forskrift.</article></article><article class="legalArticle" data-lovdata-URL="LTI/forskrift/1988-07-21-653/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Direktoratet for sjømenn kan i særlige tilfelle fatte vedtak om unntak fra denne forskrift.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Direktoratet kan fastsette særlige vilkår i slikt vedtak.</article></article><article class="legalArticle" data-lovdata-URL="LTI/forskrift/1988-07-21-653/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Forsettlig eller uaktsom overtredelse av denne forskrift eller bestemmelser gitt i medhold av denne, straffes med bøter eller fengsel inntil tre måneder i henhold til straffeloven av 22. mai 1902 nr. 10 § 339 nr. 2 og § 416 dersom ikke strengere straff kommer til anvendelse i henhold til annen lovbestemmelse.</article></article><article class="legalArticle" data-lovdata-URL="LTI/forskrift/1988-07-21-653/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/punkt/1/" id="paragraf-11-punkt-1"><span class="data-originalId">1.</span><article class="legalP" data-absoluteaddress="/paragraf/11/punkt/1/ledd/1/" id="paragraf-11-punkt-1-ledd-1">Denne forskrift trer i kraft 1. november 1988</article></article></li><li data-li-identifier="2." data-name="2."><article class="listArticle" data-absoluteaddress="/paragraf/11/punkt/2/" id="paragraf-11-punkt-2"><span class="data-originalId">2.</span><article class="legalP" data-absoluteaddress="/paragraf/11/punkt/2/ledd/1/" id="paragraf-11-punkt-2-ledd-1">Fra samme dato oppheves forskrifter om oppbevaring og bruk av visse giftige stoffer om bord i skip fastsatt ved kgl.res. av 15. februar 1963 nr. 3 i medhold av sjømannslov av 17. juli 1953, jf sjømannslov av 30. mai 1975 nr. 18 §§ 40 og 55. Bestemmelse av 16. april 1963, 28. november 1964 og 21. september 1967 fastsatt av Direktoratet for sjømenn i medhold av nevnte forskrift, oppheves fra samme dato.</article></article></li></ul> <article class="defaultP" margin-top="true"><i>Vedlegg</i></article><article class="legalP" data-absoluteaddress="/paragraf/11/ledd/1/" id="paragraf-11-ledd-1">Bestemmelser av 21. juli 1988 om forbud mot visse giftige og helsefarlige stoffer og om hvilke særlige helsefarlige stoffer og produkter som kommer inn under forskriften.</article></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-07-21-653/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Følgende stoffer skal oppbevares og behandles i samsvar med forskriftens § 1 nr. 3, jf § 2 nr. 4 og 5, § 4.2 ledd og 5. siste ledd:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/1/punkt/1/" id="kapittel-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/1/punkt/1/ledd/1/" id="kapittel-1-ledd-1-punkt-1-ledd-1">Organiske løse- og rensemidler av enhver art som f.eks. white spirit, xylen, karbontetraklorid (tetraklorkullstoff) trikloretylen (TRI), perkloretylen (PER), absolutt alkohol til teknisk bruk, denaturert alkohol og andre.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/1/punkt/2/" id="kapittel-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/1/punkt/2/ledd/1/" id="kapittel-1-ledd-1-punkt-2-ledd-1">Sterke/konsentrerte alkalier som lut kaustisk soda o.l. (natriumhydroksyd, kaliumhodroksyd og vanlige løsninger av disse, samt oppløsninger av metasilikater o.l.).</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/1/punkt/3/" id="kapittel-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/1/punkt/3/ledd/1/" id="kapittel-1-ledd-1-punkt-3-ledd-1">Innsekt- og rottedrepende midler.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/1/punkt/4/" id="kapittel-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/1/punkt/4/ledd/1/" id="kapittel-1-ledd-1-punkt-4-ledd-1">Kjølevæsker for fryseanlegg (freon, metylklorid, svoveldioksyd, ammoniakk og andre).</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/ledd/1/punkt/5/" id="kapittel-1-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/1/ledd/1/punkt/5/ledd/1/" id="kapittel-1-ledd-1-punkt-5-ledd-1">Antifrostvæsker som f.eks. etylenglykol.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/ledd/1/punkt/6/" id="kapittel-1-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/1/ledd/1/punkt/6/ledd/1/" id="kapittel-1-ledd-1-punkt-6-ledd-1">Sterke/konsentrerte syrer.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/ledd/1/punkt/7/" id="kapittel-1-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/1/ledd/1/punkt/7/ledd/1/" id="kapittel-1-ledd-1-punkt-7-ledd-1">Hydrazinhydrat.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/1/ledd/1/punkt/8/" id="kapittel-1-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/1/ledd/1/punkt/8/ledd/1/" id="kapittel-1-ledd-1-punkt-8-ledd-1">Filmtec membrane preservative.</article></article></li><li data-li-identifier="9." data-name="9."><article class="listArticle" data-absoluteaddress="/kapittel/1/ledd/1/punkt/9/" id="kapittel-1-ledd-1-punkt-9"><span class="data-originalId">9.</span><article class="legalP" data-absoluteaddress="/kapittel/1/ledd/1/punkt/9/ledd/1/" id="kapittel-1-ledd-1-punkt-9-ledd-1">Andre stoffer som den ansvarshavende ombord forstår eller burde forstå er giftige.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-07-21-653/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Stoffer som kun kan tas om bord etter spesiell tillatelse av Direktoratet for sjømenn, jf forskriftens § 7.<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/ledd/1/punkt/1/" id="kapittel-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/ledd/1/punkt/1/ledd/1/" id="kapittel-2-ledd-1-punkt-1-ledd-1">Karbontetraklorid (tetraklorkullstoff). Dersom tillatelse gis, skal stoffet behandles i samsvar med forskriftens § 1 nr. 3 om særlig helsefarlige stoffer.</article></article></li></ul></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-07-21-653/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Forbud mot visse giftige stoffer, jf forskriftens § 7.<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/ledd/1/punkt/1/" id="kapittel-3-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/3/ledd/1/punkt/1/ledd/1/" id="kapittel-3-ledd-1-punkt-1-ledd-1">Anskaffelse, oppbevaring og bruk av metanol om bord på fartøyer, unntatt borefartøyer, er forbudt. På borefartøyer skal metanol oppbevares og behandles i samsvar med forskriftens § 1 nr. 3.</article><article class="legalP" data-absoluteaddress="/kapittel/3/ledd/1/punkt/1/ledd/2/" id="kapittel-3-ledd-1-punkt-1-ledd-2">Anskaffelse av absolutt alkohol til teknisk bruk som erstatning for metanol, skal fortrinnsvis foretas i Norge og for øvrig bare i havner hvor slik anskaffelse betryggende kan foretas uten fare for forveksling med metanol. Skipsføreren er ansvarlig for at vedkommende leverandør, som bør være et anerkjent firma, avgir skriftlig erklæring om at stoffet ikke inneholder metanol eller andre farlige giftstoffer. Forøvrig skal stoffet behandles i henhold til forskriftens § 1 nr. 3 om særlig helsefarlige stoffer.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/ledd/1/punkt/2/" id="kapittel-3-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/3/ledd/1/punkt/2/ledd/1/" id="kapittel-3-ledd-1-punkt-2-ledd-1">Bruk av kvikksølvsalve til tekniske formål om bord, f.eks. til smøring av eksos- og brennoljeventiler er forbudt.</article></article></li></ul></article></section></main></body></html>