<!DOCTYPE html><html lang="no"><head><title>Forskrift om offentlige undersøkelser av luftfartsulykker og luftfartshendelser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:22</dd><dt class="legacyID">Datokode</dt><dd class="legacyID">FOR-1988-11-10-902</dd><dt class="dokid">DokumentID</dt><dd class="dokid">LTI/forskrift/1988-11-10-902</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 20</dd><dt class="dateInForce">I kraft fra</dt><dd class="dateInForce">1989-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1960-12-16-1</li><li>lov/1960-12-16-1/§164</li></ul></dd><dt class="dateOfPublication">Kunngjort</dt><dd class="dateOfPublication">1988-11-29</dd><dt class="title">Tittel</dt><dd class="title">Forskrift om offentlige undersøkelser av luftfartsulykker og luftfartshendelser.</dd><dt class="miscInformation">Annet om dokumentet</dt><dd class="miscInformation">Fastsatt ved Regj.res. av 10. november 1988 med hjemmel i lov om luftfart av 16. desember 1960 nr. 1. Fremmet av Samferdselsdepartementet.</dd><dt class="refid">RefID</dt><dd class="refid">forskrift/1988-11-10-902</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om offentlige undersøkelser av luftfartsulykker og luftfartshendelser.<ul class="tocSubUl"><li>§ 1. Definisjoner</li><li>§ 2. Anvendelsesområde</li><li>§ 3. Undersøkelsens formål</li><li>§ 4. Når undersøkelse skal foretas</li><li>§ 5. Varsel om luftfartsulykke og luftfartshendelse</li><li>§ 6. Iverksettelse av undersøkelse</li><li>§ 7. Hvem skal utføre eller delta i undersøkelsen</li><li>§ 8. HSL's sammensetning</li><li>§ 9. Sakkyndige</li><li>§ 10. Ugildhet</li><li>§ 11. Kontorhold m.m.</li><li>§ 12. Alminnelige regler om undersøkelsene</li><li>§ 13. Underretning</li><li>§ 14. Innkalling av vitner. Rett og plikt til å møte</li><li>§ 15. Bruk av advokat eller annen fullmektig</li><li>§ 16. Forklaringsplikt. Avhør. Granskning m.m.</li><li>§ 17. Møteoffentlighet og taushetsplikt</li><li>§ 18. Protokoll m.m.</li><li>§ 19. Saksdokumenters offentlighet</li><li>§ 20. Rapport, pressemelding og offentlighet</li><li>§ 21. Rapportering til ICAO</li><li>§ 22. Gjenopptagelse</li><li>§ 23. Andre oppgaver</li><li>§ 24. Nærmere forskrifter</li><li>§ 25. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1988-11-10-902" id="dokument"><h1>Forskrift om offentlige undersøkelser av luftfartsulykker og luftfartshendelser.</h1><article class="legalP" data-absoluteaddress="/ledd/1/" id="ledd-1">Med hjemmel i luftfartsloven § 164, 165 fjerde ledd første punktum og § 214 fastsettes følgende forskrift om offentlige undersøkelser av luftfartsulykker og luftfartshendelser i forbindelse med sivil luftfart.</article><article class="legalArticle" data-lovdata-URL="LTI/forskrift/1988-11-10-902/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I denne forskrift betyr:</article> <article class="defaultP" margin-top="true"><i>Luftfartsulykke:</i> En begivenhet som inntreffer i forbindelse med bruken av et luftfartøy fra det tidspunkt en person går ombord i fartøyet med flyging som formål, til alle har forlatt fartøyet, så fremt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Noen avgår ved døden eller kommer alvorlig til skade som følge av:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/1/" id="paragraf-1-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/1/ledd/1/" id="paragraf-1-ledd-1-punkt-1-ledd-1-punkt-1-ledd-1">å være i luftfartøyet, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/2/" id="paragraf-1-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/2/ledd/1/" id="paragraf-1-ledd-1-punkt-1-ledd-1-punkt-2-ledd-1">ved direkte berøring med fartøyet eller noe som tilhører dette, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/ledd/1/punkt/3/" id="paragraf-1-ledd-1-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/punkt/3/ledd/1/" id="paragraf-1-ledd-1-punkt-1-ledd-1-punkt-3-ledd-1">å være direkte utsatt for virkninger av eksosstrømmen fra jetmotorer,</article></article></li></ul></article><article class="legalP" data-absoluteaddress="/paragraf/1/ledd/1/punkt/1/ledd/2/" id="paragraf-1-ledd-1-punkt-1-ledd-2">med mindre dødsfallet eller skaden skyldes naturlige årsaker, er selvpåført eller påført av andre personer, eller er påført en blindpassasjer som har gjemt seg på et sted som normalt ikke er tilgjengelig for passasjerer eller besetning; eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Luftfartøyet blir påført skader eller strukturelle feil som i betydelig grad nedsetter strukturens styrke eller fartøyets yteevne eller flygeegenskaper, og som normalt nødvendiggjør en større reparasjon eller utskifting av angjeldende del.</article><article class="legalP" data-absoluteaddress="/paragraf/1/ledd/1/punkt/2/ledd/2/" id="paragraf-1-ledd-1-punkt-2-ledd-2">Unntatt er motorsvikt eller -skade, så fremt skaden er begrenset til motoren, dens deksler eller komponenter. Unntatt er videre skade begrenset til propeller, vingetipper, antenner, dekk, bremser, glatt kledning, små bulker eller hull i fartøyets hud; eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Fartøyet er savnet eller fullstendig utilgjengelig.</article></article></li></ul></article> <article class="defaultP" margin-top="true"><i>Luftfartshendelse:</i> Begivenhet som ikke er en ulykke, men som inntreffer i forbindelse med bruken av et luftfartøy, og som har eller vil kunne få innflydelse på sikkerheten ved luftfartsoperasjoner.</article> <article class="defaultP" margin-top="true"><i>Undersøkelsesmyndighet:</i> Havarikommisjonen for sivil luftfart (HSL) eller Luftfartsverket (LV).</article></article><article class="legalArticle" data-lovdata-URL="LTI/forskrift/1988-11-10-902/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Disse bestemmelser kommer bare til anvendelse ved luftfartsulykke og luftfartshendelse med sivilt luftfartøy.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det inngås en avtale mellom de militære myndigheter og undersøkelsesmyndigheten om undersøkelse av luftfartsulykke og -hendelse, hvor militære og sivile luftfartøy er innblandet.</article></article><article class="legalArticle" data-lovdata-URL="LTI/forskrift/1988-11-10-902/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Undersøkelsens formål</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Hensikten med en undersøkelse etter disse forskrifter skal være å utrede slike forhold som kan antas å ha betydning for forebyggelsen av luftfartsulykker og luftfartshendelser. Undersøkelsen har ikke som formål å fordele skyld og ansvar.</article></article><article class="legalArticle" data-lovdata-URL="LTI/forskrift/1988-11-10-902/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Når undersøkelse skal foretas</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Luftfartsulykke innenfor norsk område skal undersøkes. Luftfartsulykke utenfor norsk område skal undersøkes når norsk registrert luftfartøy er innblandet og ingen annen stat er forpliktet til å foreta undersøkelse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Luftfartshendelse innenfor norsk område skal undersøkes når undersøkelsesmyndigheten anser at det har vært alvorlig fare for ulykke eller det har inntruffet noe som tyder på vesentlig feil ved fartøyet eller dets operasjon eller i tilknytning til bakketjenesten. Når slik luftfartshendelse finner sted utenfor norsk område, skal den undersøkes dersom norskregistrert fartøy er innblandet og ingen annen stat er forpliktet til å foreta undersøkelse.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Samferdselsdepartementet kan pålegge undersøkelsesmyndigheten å foreta undersøkelse av luftfartsulykke eller luftfartshendelse som faller utenfor rammen av disse bestemmelser og/eller internasjonale avtaler.</article></article><article class="legalArticle" data-lovdata-URL="LTI/forskrift/1988-11-10-902/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Varsel om luftfartsulykke og luftfartshendelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når det er inntruffet en luftfartsulykke eller en luftfartshendelse skal Luftfartsverket, hovedredningssentral, politi eller annen berørt straks varsle HSL. Ved luftfartsulykke og luftfartshendelse som skal undersøkes av LV, varsler HSL straks LV som rette vedkommende.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Denne bestemmelse gjør ingen innskrenkning i den varslingsplikt som følger direkte av luftfartsloven med tilhørende forskrifter.</article></article><article class="legalArticle" data-lovdata-URL="LTI/forskrift/1988-11-10-902/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Iverksettelse av undersøkelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Når melding om luftfartsulykke eller luftfartshendelse er mottatt av undersøkelsesmyndigheten, skal denne straks iverksette tiltak som ivaretar en raskest mulig igangsetting av undersøkelsen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Undersøkelsesmyndigheten avgjør selv omfanget av de undersøkelser som skal foretas, herunder vurderes undersøkelsens forventede flysikkerhetsmessige verdi i forhold til nødvendige ressurser, jfr. § 3.</article></article><article class="legalArticle" data-lovdata-URL="LTI/forskrift/1988-11-10-902/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Hvem skal utføre eller delta i undersøkelsen</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Når en luftfartsulykke har medført død eller betydelig skade på person eller en luftfartshendelse har medført betydelig skade på eiendom utenfor fartøyet eller fartøyet er savnet eller er fullstendig utilgjengelig, skal undersøkelsen foretas av HSL. Ellers foretas den av LV med mindre HSL av særlige grunner bestemmer at undersøkelsen skal foretas av HSL. Med LV's samtykke kan HSL også overlate til LV undersøkelser som nevnt i første punktum så fremt ulykken er av begrenset omfang. Luftfartsulykker og luftfartshendelser skal dessuten etterforskes av HSL når HSL finner at den helt eller delvis kan henføres til luftfartsanlegg, -tjenester eller annet som LV har ansvaret for.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Innenfor sitt ansvarsområde kan HSL og LV delegere undersøkelser som påhviler norsk undersøkelsesmyndighet helt eller delvis til utenlandsk undersøkelsesmyndighet. Likeledes kan norsk undersøkelsesmyndighet helt eller delvis påta seg undersøkelser som påhviler utenlandsk undersøkelsesmyndighet.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Representant for fremmed stat skal i det omfanget Norge gjennom internasjonale avtaler er forpliktet dertil gis anledning til å delta ved norsk undersøkelse. Dersom forholdene for øvrig tilsier det kan også andre lands myndigheter gis anledning til å delta.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Tilsvarende gjelder for norsk undersøkelsesmyndighets deltagelse ved andre staters undersøkelser. Samferdselsdepartementet/Luftfartsdirektøren avgjør norsk deltagelse og oppnevner representanter.</article></article><article class="legalArticle" data-lovdata-URL="LTI/forskrift/1988-11-10-902/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">HSL's sammensetning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Havarikommisjonen for sivil luftfart er basert på minst 4 tjenestemenn som ansettes av departementet. Lederen ansettes for 6 år om gangen. Departementet gir nærmere regler om organiseringen m.m. av HSL's arbeid.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved den enkelte undersøkelse skal kommisjonen minst bestå av 2 tjenestemenn.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Departementet kan, når dette anses ønskelig oppnevne en eller flere personer som skal tiltre HSL for den enkelte sak. Når saken antas å ha særlig stor almen interesse, kan departementet oppnevne en person med dommerkvalifikasjoner til å lede undersøkelsen.</article></article><article class="legalArticle" data-lovdata-URL="LTI/forskrift/1988-11-10-902/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sakkyndige</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Undersøkelsesmyndigheten kan benytte nødvendig sakkyndig bistand i forbindelse med utredningen av den enkelte sak.</article></article><article class="legalArticle" data-lovdata-URL="LTI/forskrift/1988-11-10-902/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ugildhet</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Reglene for dommere i domstolloven §§ 106-108 gjelder tilsvarende for undersøkelsesmyndigheten. Reglene for sakkyndige i tvistemålsloven § 242 gjelder tilsvarende for sakkyndige som benyttes etter § 9.</article></article><article class="legalArticle" data-lovdata-URL="LTI/forskrift/1988-11-10-902/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontorhold m.m.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Er det hensiktsmessig, bistår vedkommende utenriksstasjon med kontorhjelp og kontor når undersøkelsesmyndigheten foretar undersøkelse utenfor riket.</article></article><article class="legalArticle" data-lovdata-URL="LTI/forskrift/1988-11-10-902/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Alminnelige regler om undersøkelsene</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Undersøkelsesmyndigheten skal sette igang en undersøkelse så snart som mulig og bringe den til avslutning uten ugrunnet opphold.</article></article><article class="legalArticle" data-lovdata-URL="LTI/forskrift/1988-11-10-902/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Underretning</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Inntreffer luftfartsulykke eller luftfartshendelse skal undersøkelsesmyndigheten, snarest mulig i rekommandert brev, underrette fartøyets eier – eventuelt dets bruker – samt forsikreren og andre som saken angår, om undersøkelsen og om de rettigheter de har i henhold til luftfartslovens § 165.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">De personer som er nevnt i første ledd varsles til møte som undersøkelsesmyndigheten holder for å motta forklaring av vitner eller foreta besiktigelse eller gransking.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Finner undersøkelsesmyndigheten at den vil granske en persons forhold, skal vedkommende, eller vedkommendes rettsetterfølgere, straks underrettes om dette.</article></article><article class="legalArticle" data-lovdata-URL="LTI/forskrift/1988-11-10-902/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innkalling av vitner. Rett og plikt til å møte</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Vitner innkalles på den måten som finnes mest hensiktsmessig.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Den som er varslet etter § 13 første ledd, har rett til å være tilstede i undersøkelsesmyndighetens møter. Skal en person avgi forklaring for undersøkelsesmyndigheten, må vedkommende likevel ikke høre andres forklaringer før han selv har forklart seg. Undersøkelsesmyndighetens møter kan holdes selv om noen som er, eller skulle ha vært varslet, ikke møter.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Et vitne har plikt til å møte personlig til undersøkelsesmyndighetens møter i Norge. Det samme gjelder den som er varslet etter § 13 tredje ledd.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Undersøkelsesmyndigheten kan begjære et vitne avhørt av vedkommende domstol på stedet ved bevisopptak etter domstolloven § 43 annet ledd.</article></article><article class="legalArticle" data-lovdata-URL="LTI/forskrift/1988-11-10-902/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Bruk av advokat eller annen fullmektig</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Enhver som innkalles som vitne og andre som varsles etter § 13 har rett til å la seg bistå av advokat eller annen fullmektig. Reglene i tvistemålsloven kap. 4 om prosessfullmektiger gjelder tilsvarende så langt de passer.</article></article><article class="legalArticle" data-lovdata-URL="LTI/forskrift/1988-11-10-902/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Forklaringsplikt. Avhør. Granskning m.m.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Et vitne plikter å forklare seg for undersøkelsesmyndigheten i den utstrekning som følger av bestemmelsene i tvistemålsloven kap. 15 om vitners forklaringsplikt. Avgjørelse som nevnt i tvistemålsloven § 207 tredje ledd, § 208 annet ledd og § 209 annet ledd, jfr. § 209 a tredje ledd 3. punktum treffes av herreds- eller byretten.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Granskning finner sted etter reglene i tvistemålsloven kap. 17.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Undersøkelsesmyndigheten kan anmode om opplysninger og bistand fra offentlige myndigheter.</article><article class="legalP" data-absoluteaddress="/paragraf/16/ledd/4/" id="paragraf-16-ledd-4">Etterforskes saken av politiet kan det anmode om bistand fra undersøkelsesmyndigheten i forbindelse med etterforskningen.</article><article class="legalP" data-absoluteaddress="/paragraf/16/ledd/5/" id="paragraf-16-ledd-5">Enhver frammøtt som er varslet etter § 13 første ledd gis adgang til selv å føre bevis, bl.a. ved vitner og sakkyndige.</article></article><article class="legalArticle" data-lovdata-URL="LTI/forskrift/1988-11-10-902/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Møteoffentlighet og taushetsplikt</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Undersøkelsesmyndigheten bestemmer selv om møtene skal være offentlige, og om det skal være adgang til å gjengi offentlig det som kommer fram under møtene eller under det enkelte møte.</article><article class="legalP" data-absoluteaddress="/paragraf/17/ledd/2/" id="paragraf-17-ledd-2">Når møtene ikke er offentlige, bør undersøkelsesmyndigheten holde pressen underrettet om undersøkelsens gang i den utstrekning myndigheten finner det ubetenkelig.</article><article class="legalP" data-absoluteaddress="/paragraf/17/ledd/3/" id="paragraf-17-ledd-3">Undersøkelsesmyndigheten, sekretær, og sakkyndig plikter å tie overfor uvedkommende om det de blir kjent med om noens personlige forhold eller om drifts- eller forretningsforhold som det er av konkurransemessig betydning å hemmeligholde. Undersøkelsesmyndigheten kan pålegge den som har fått kjennskap til andre forhold taushetsplikt inntil endelig rapport er avgitt. Om den finner særlig grunn til det, kan undersøkelsesmyndigheten pålegge alle tilstedeværende taushetsplikt uten tidsbegrensning om forhold, som er kommet fram i et møte som ikke er offentlig. For øvrig gjelder bestemmelsene om taushetsplikt i tvistemålsloven § 204 nr. 3, § 205 siste ledd og § 209 annet ledd, annet punktum tilsvarende.</article></article><article class="legalArticle" data-lovdata-URL="LTI/forskrift/1988-11-10-902/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Protokoll m.m.</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Over undersøkelsesmyndighetens undersøkelser og de forklaringer den mottar, føres protokoll etter de regler som gjelder for rettsbok, jf. tvistemålsloven kap. 11.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">I den utstrekning undersøkelsesmyndigheten blir bedt om det eller selv finner grunn til det, skal den holde Samferdselsdepartementet orientert om undersøkelsenes gang og resultatene etter hvert som de foreligger.</article></article><article class="legalArticle" data-lovdata-URL="LTI/forskrift/1988-11-10-902/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Saksdokumenters offentlighet</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Forvaltningsloven og offentlighetsloven gjelder for retten til innsyn i undersøkelsesmyndighetens dokumenter.</article></article><article class="legalArticle" data-lovdata-URL="LTI/forskrift/1988-11-10-902/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">Rapport, pressemelding og offentlighet</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Berørte skal innen undersøkelsen avsluttes gis adgang til å fremkomme med det de finner påkrevd for å ivareta sin tarv.</article><article class="legalP" data-absoluteaddress="/paragraf/20/ledd/2/" id="paragraf-20-ledd-2">Utkast til rapport kan, dersom ikke særlige grunner taler mot det, forelegges de som er nevnt i § 13, første ledd, til uttalelse.</article><article class="legalP" data-absoluteaddress="/paragraf/20/ledd/3/" id="paragraf-20-ledd-3">Når undersøkelsen er avsluttet, skal undersøkelsesmyndigheten straks offentliggjøre rapporten. Rapporten skal inneholde undersøkelsesmyndighetens uttalelse med forslag om eventuelle forføyninger som bør treffes for å hindre nye tilfeller av samme eller lignende art.</article><article class="legalP" data-absoluteaddress="/paragraf/20/ledd/4/" id="paragraf-20-ledd-4">Når undersøkelsesmyndighetens rapport er klar, skal det som regel sendes ut pressemelding.</article><article class="legalP" data-absoluteaddress="/paragraf/20/ledd/5/" id="paragraf-20-ledd-5">Undersøkelsesmyndigheten kan fastsette gebyr som skal betales for utskrifter, avskrifter eller kopier, jf. rettsgebyrloven § 27.</article></article><article class="legalArticle" data-lovdata-URL="LTI/forskrift/1988-11-10-902/§21" data-name="§21" data-partID="§21" data-absoluteaddress="/paragraf/21/" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">Rapportering til ICAO</span></h2><article class="legalP" data-absoluteaddress="/paragraf/21/ledd/1/" id="paragraf-21-ledd-1">For rapportering av luftfartsulykker og luftfartshendelse til ICAO gjelder de av ICAO vedtatte rapporteringsbestemmelser som er bindende for Norge.</article></article><article class="legalArticle" data-lovdata-URL="LTI/forskrift/1988-11-10-902/§22" data-name="§22" data-partID="§22" data-absoluteaddress="/paragraf/22/" id="paragraf-22"><h2 class="legalArticleHeader"><span class="legalArticleValue">§ 22</span>. <span class="legalArticleTitle">Gjenopptagelse</span></h2><article class="legalP" data-absoluteaddress="/paragraf/22/ledd/1/" id="paragraf-22-ledd-1">Undersøkelsesmyndigheten kan gjenoppta en avsluttet undersøkelse dersom det fremkommer nytt og vesentlig materiale i saken.</article></article><article class="legalArticle" data-lovdata-URL="LTI/forskrift/1988-11-10-902/§23" data-name="§23" data-partID="§23" data-absoluteaddress="/paragraf/23/" id="paragraf-23"><h2 class="legalArticleHeader"><span class="legalArticleValue">§ 23</span>. <span class="legalArticleTitle">Andre oppgaver</span></h2><article class="legalP" data-absoluteaddress="/paragraf/23/ledd/1/" id="paragraf-23-ledd-1">Samferdselsdepartementet kan etter samråd med HSL og LV pålegge HSL spesielle oppgaver som har generell flysikkerhetsmessig målsetting.</article></article><article class="legalArticle" data-lovdata-URL="LTI/forskrift/1988-11-10-902/§24" data-name="§24" data-partID="§24" data-absoluteaddress="/paragraf/24/" id="paragraf-24"><h2 class="legalArticleHeader"><span class="legalArticleValue">§ 24</span>. <span class="legalArticleTitle">Nærmere forskrifter</span></h2><article class="legalP" data-absoluteaddress="/paragraf/24/ledd/1/" id="paragraf-24-ledd-1">Samferdselsdepartementet kan gi nærmere forskrifter til utfylling og gjennomføring av disse bestemmelser.</article></article><article class="legalArticle" data-lovdata-URL="LTI/forskrift/1988-11-10-902/§25" data-name="§25" data-partID="§25" data-absoluteaddress="/paragraf/25/" id="paragraf-25"><h2 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/25/ledd/1/" id="paragraf-25-ledd-1">Denne forskrift trer i kraft 1. januar 1989, dog slik at § 5 først trer i kraft fra det tidspunkt departementet fastsetter.</article><article class="legalP" data-absoluteaddress="/paragraf/25/ledd/2/" id="paragraf-25-ledd-2">Fra samme tidspunkt oppheves forskrift om undersøkelser av luftfartsulykker fastsatt ved kgl.res. 8. desember 1961 med senere endring av 22. desember 1978 og forskrift om underretning til interesserte i forbindelse med luftfartsulykker fastsatt ved kgl.res. 1. mars 1979.</article><article class="legalP" data-absoluteaddress="/paragraf/25/ledd/3/" id="paragraf-25-ledd-3">Dog slik at undersøkelser som er påbegynt før 31. desember 1988 skal sluttføres i henhold til de nevnte forskrifter.</article></article></main></body></html>