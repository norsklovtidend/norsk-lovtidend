<!DOCTYPE html><html lang="no"><head><title>Forskrift for likviditetslån og likviditetstilskott til kystflåten i 1988.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:29</dd><dt class="legacyID">Datokode</dt><dd class="legacyID">FOR-1988-06-30-547</dd><dt class="dokid">DokumentID</dt><dd class="dokid">LTI/forskrift/1988-06-30-547</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 13</dd><dt class="dateInForce">I kraft fra</dt><dd class="dateInForce">1988-06-30</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-07-29</dd><dt class="title">Tittel</dt><dd class="title">Forskrift for likviditetslån og likviditetstilskott til kystflåten i 1988.</dd><dt class="refid">RefID</dt><dd class="refid">forskrift/1988-06-30-547</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for likviditetslån og likviditetstilskott til kystflåten i 1988.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li></ul></li></ul></dd></dl></header><main class="documentBody" data-lovdata-URL="LTI/forskrift/1988-06-30-547" id="dokument"><h1>Forskrift for likviditetslån og likviditetstilskott til kystflåten i 1988.</h1><article class="legalP" data-absoluteaddress="/ledd/1/" id="ledd-1">I medhold av § 7 i avtale av 13. januar 1988 mellom Norges Fiskarlag og Forbruker- og administrasjonsdepartementet om støttetiltak til fiskerinæringen for 1988 og Stortingets vedtak av 11. juni 1988 om ekstraordinære økonomiske tiltak til kystflåten i 1988, jfr. St.prp.nr.138 (1987–1988) og Innst.S.nr.315 (1987–1988), har Fiskeridepartementet 30. juni 1988 fastsatt følgende forskrift:</article><article class="legalArticle" data-lovdata-URL="LTI/forskrift/1988-06-30-547/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til rådighet kan Statens Fiskarbank gi likviditetstilskott og likviditetslån til de deler av kystflåten som har hatt svikt i lønnsomheten pga. utviklingen i torskefiskeriene i 1988 og som ikke har kunnet kompensere dette gjennom omlegging til annen drift. Med kystfiskefartøyer menes her fartøyer som har sin vesentligste virksomhet ved kysten og de nære kystbanker.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tilskott og/eller lån kan bare gis til fartøyeiere som står på blad B i fiskermanntallet og som driver fiske med fartøy registrert i merkeregisteret for fiskefarkoster. Det kan bare gis tilskott og lån til helårsdrevne fiskefartøyer.</article></article><article class="legalArticle" data-lovdata-URL="LTI/forskrift/1988-06-30-547/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott kan gis til gjeldssanering og refinansiering av kystfiskefartøyer. Tilskott skal fortrinnsvis gis når kreditorene er med i en gjeldssanering og refinansiering og når det er rimelig grunn til å anta at fartøyet kan bringes over på varig lønnsom drift.</article></article><article class="legalArticle" data-lovdata-URL="LTI/forskrift/1988-06-30-547/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Lån kan gis når søkeren kan dokumentere at han på grunn av manglende likviditet har vansker med å ruste ut til fortsatt fiske og mulighetene for fortsatt drift er til stede. Lån gis fortrinnsvis til lånesøkere som finnes kredittverdig.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Når slik dokumentasjon foreligger, kan det gis lån til:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">utrusting til fortsatt fiske og/eller til omlegging av driften,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">innløsning av kortsiktig gjeld (løsgjeld) som er blitt stående udekket hos utrustningsfirmaer, mekaniske verksteder, redskapsleverandører m.v. som følge av redusert lønnsomhet samt andre forfalne fordringer, herunder forfalne renter.</article></article></li></ul></article></article><article class="legalArticle" data-lovdata-URL="LTI/forskrift/1988-06-30-547/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Innvilgning av likviditetslån og tilskott skal sees i sammenheng. Søker kan søke på en eller på begge ordninger. Statens Fiskarbank kan uavhengig av søkerens preferanser tilby søker lån og/eller tilskott. Banken kan også tilby en søker på en av ordningene midler fra den andre ordningen.</article></article><article class="legalArticle" data-lovdata-URL="LTI/forskrift/1988-06-30-547/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Lånene er avdragsfrie ut 1988, og betales deretter tilbake over 4 år. For 1988 dekkes rentene over fiskeriavtalen. Lånene forrentes deretter med en prosentsats som departementet fastsetter.</article></article><article class="legalArticle" data-lovdata-URL="LTI/forskrift/1988-06-30-547/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Søknad om lån og/eller tilskott skrives på et spesielt skjema og sendes Statens Fiskarbank gjennom den lokale fiskerinemnd sammen med nødvendige opplysninger. Med søknaden må følge:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">regnskap eller C-skjema for 1986 og 1987.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">båt og regnskapsskjema og/eller næringsoppgave for 1986 og 1987.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">likningsattest for 1986.</article></article></li><li data-li-identifier="d." data-name="d."><article class="listArticle" data-absoluteaddress="/paragraf/6/ledd/1/punkt/4/" id="paragraf-6-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/6/ledd/1/punkt/4/ledd/1/" id="paragraf-6-ledd-1-punkt-4-ledd-1">oversikt over det økonomiske resultat av driften hittil i år dokumentert med gjenpart av oppgjørsskjema C.</article></article></li></ul></article></article><article class="legalArticle" data-lovdata-URL="LTI/forskrift/1988-06-30-547/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens Fiskarbank treffer vedtak om lån eller tilskott skal gis. Banken fastsetter også lånets og tilskottets størrelse og står for utbetalingen. Lånet utbetales til vedkommende fordringshavere eller direkte til lånesøker.</article></article><article class="legalArticle" data-lovdata-URL="LTI/forskrift/1988-06-30-547/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">For lånene skal Statens Fiskarbank ha pant i søkernes fartøy eller det fartøy søker driver fiske med etter påhvilende lån. Banken kan fastsette nærmere vilkår for det enkelte lån, bl.a. at det også gis pant i redskaper.</article></article><article class="legalArticle" data-lovdata-URL="LTI/forskrift/1988-06-30-547/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Låntakeren betaler de med lånet forbundne kostnader som påføres banken under ivaretakelsen av dens tarv, som f.eks. utgifter ved eventuell inndriving av tilgodehavende.</article></article><article class="legalArticle" data-lovdata-URL="LTI/forskrift/1988-06-30-547/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Statens Fiskarbank kan sette en frist for innsending av søknad om lån og/eller tilskott.</article></article><article class="legalArticle" data-lovdata-URL="LTI/forskrift/1988-06-30-547/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Lov av 28. april 1972 om Statens Fiskarbank og forskrifter gitt i medhold av denne lov gjelder så langt de passer.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Søker har klageadgang i medhold av forvaltningsloven. Fiskeridepartementet er klageinstans.</article></article><article class="legalArticle" data-lovdata-URL="LTI/forskrift/1988-06-30-547/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft straks.</article></article></main></body></html>