<!DOCTYPE html><html lang="no"><head><title>Forskrift om aktiv forvaltningsservice.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:03</dd><dt class="legacyID">Datokode</dt><dd class="legacyID">FOR-1988-10-27-848</dd><dt class="dokid">DokumentID</dt><dd class="dokid">LTI/forskrift/1988-10-27-848</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 19</dd><dt class="dateInForce">I kraft fra</dt><dd class="dateInForce">1988-12-11</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§61</li></ul></dd><dt class="dateOfPublication">Kunngjort</dt><dd class="dateOfPublication">1988-11-11</dd><dt class="title">Tittel</dt><dd class="title">Forskrift om aktiv forvaltningsservice.</dd><dt class="refid">RefID</dt><dd class="refid">forskrift/1988-10-27-848</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om aktiv forvaltningsservice.<ul class="tocSubUl"><li>§ 1. Definisjoner</li><li>§ 2. Bevilling</li><li>§ 3. Daglig leder</li><li>§ 4. Investeringskomité</li><li>§ 5. Avtaler om forvaltning</li><li>§ 6. Kontoføring</li><li>§ 7. Sikkerhetsstillelse</li><li>§ 8. Rapportering</li><li>§ 9. Sanksjoner</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1988-10-27-848" id="dokument"><h1>Forskrift om aktiv forvaltningsservice.</h1><article class="legalP" data-absoluteaddress="/ledd/1/" id="ledd-1">Med hjemmel i lov 14. juni 1985 nr. 61 om verdipapirhandel § 61 annet ledd har Finans- og tolldepartementet 27. oktober 1988 fastsatt forskrifter om fondsmeglerforetaks adgang til å drive aktiv forvaltningsservice.</article><article class="legalArticle" data-lovdata-URL="LTI/forskrift/1988-10-27-848/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med aktiv forvaltningsservice menes den virksomhet å motta til forvaltning verdipapirer eller andre midler fra en ubestemt kundekrets for å utføre verdipapirhandel for den enkelte kundes regning, jfr. lov om verdipapirhandel § 2 e.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Aktiv forvaltningsservice anses å skje mot godtgjørelse når foretaket betinger seg en viss provisjon av porteføljens verdi, en viss andel av avkastningen på porteføljen eller på annen måte oppnår inntekter ved avtale om aktiv forvaltning. Likeledes anses aktiv forvaltningsservice å skje mot godtgjørelse når virksomheten er organisert i et selskap innen samme konsern som et fondsmeglerforetak, jfr. aksjeloven § 1-2, og selskapet for det vesentlige benytter fondsmeglerforetaket til å utføre verdipapirforretningene mot godtgjørelse.</article></article><article class="legalArticle" data-lovdata-URL="LTI/forskrift/1988-10-27-848/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bevilling</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Aktiv forvaltningsservice mot godtgjørelse kan bare drives av fondsmeglerforetak med særskilt bevilling til dette. Bevilling skal nektes hvis foretaket ikke oppfyller vilkårene etter lov om verdipapirhandel og disse forskrifter. I bevillingen kan det fastsettes vilkår for virksomheten ut fra hensynet til kunden og en ordnet verdipapirhandel, jfr. lov om verdipapirhandel § 59.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fondsmeglerforetak som har dispensasjon fra kravet til sikkerhetsstillelse på 50 millioner kroner, jfr. Finansdepartementets forskrifter av 3. oktober 1986 nr. 2044, kan ikke få bevilling til å drive aktiv forvaltningsservice.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Bevilling til å drive aktiv forvaltningsservice gis av Kredittilsynet. Vedtak om nektelse av bevilling kan påklages til Finansdepartementet.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Kredittilsynet kan stille krav om at virksomheten skal holdes adskilt fra fondsmeglerforetakets øvrige virksomhet, herunder bestemme at personer i foretaket som driver aktiv forvaltningsservice ikke skal kunne delta i foretakets meglervirksomhet mot kunder.</article></article><article class="legalArticle" data-lovdata-URL="LTI/forskrift/1988-10-27-848/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Daglig leder</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Virksomheten skal ledes av en person som har fondsmeglerbevilling. Daglig leder kan være samme person som har bevilling til å drive fondsmegling i foretaket, se dog § 2 siste ledd.</article></article><article class="legalArticle" data-lovdata-URL="LTI/forskrift/1988-10-27-848/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Investeringskomité</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Foretak som har bevilling til å drive aktiv forvaltningsservice skal ha en investeringskomité som består av minst tre personer. Av komitéens medlemmer skal en ha juridisk embedseksamen, og en ha økonomisk utdannelse på minst høyskolenivå. Daglig leder av virksomheten skal være medlem av komitéen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Investeringskomitéen skal løpende kontrollere de disposisjoner foretaket foretar på vegne av de kunder det utfører aktiv forvaltningsservice for. Foretaket må meddele Kredittilsynet hvem som er medlemmer av investeringskomitéen. Kredittilsynet kan kreve endringer i sammensetningen av komitéen.</article></article><article class="legalArticle" data-lovdata-URL="LTI/forskrift/1988-10-27-848/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avtaler om forvaltning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Avtale om å forestå aktiv forvaltning for kunde skal gjøres på standardskjema godkjent av Kredittilsynet.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Foretak som driver aktiv forvaltningsservice i henhold til forskriftene kan selv beslutte kjøp, salg eller tegning av verdipapirer for kundes regning, og dette skal uttrykkelig fremgå av avtalen som foretaket har inngått med kunden.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Retningslinjene for investeringskomitéens og foretakets virksomhet skal fremgå av den enkelte kundes avtale.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Oversikt over kundes portefølje, samt de transaksjoner som foretaket har foretatt for kundes regning, skal fortløpende legges frem for kunden. Det skal gis særskilt opplysning om plassering i verdipapirer hvor foretaket er engasjert også på annen måte, f.eks. som emisjonsleder.</article></article><article class="legalArticle" data-lovdata-URL="LTI/forskrift/1988-10-27-848/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontoføring</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den enkelte kundes midler skal holdes adskilt fra foretakets egne midler. Foretaket skal føre egne konti for hver enkelt kunde.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Likvide midler som foretaket disponerer for kunde skal plasseres på rentebærende bankkonto i kundens navn.</article></article><article class="legalArticle" data-lovdata-URL="LTI/forskrift/1988-10-27-848/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Sikkerhetsstillelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Foretaket skal stille sikkerhet som minst skal utgjøre 5 millioner kroner. Kredittilsynet kan i det enkelte tilfelle kreve at denne sikkerheten skal være større.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Bestemmelsene i lov om verdipapirhandel §§ 30-33 samt i Finansdepartementets forskrifter av 3. oktober 1986 om fondsmegleres plikt til å stille sikkerhet, gjelder tilsvarende for den sikkerhet som stilles med hjemmel i denne paragraf.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Den sikkerhet som foretaket har stilt for virksomheten etter lov om verdipapirhandel § 30 hefter også for det ansvar foretaket pådrar seg ved utøvelse av aktiv forvaltningsservice.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Krav som oppstår mot foretaket etter avtaler om aktiv forvaltning skal først dekkes av den sikkerhet som foretaket har stilt etter denne paragrafs første ledd.</article></article><article class="legalArticle" data-lovdata-URL="LTI/forskrift/1988-10-27-848/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fondsmeglerforetak som har bevilling til å drive aktiv forvaltningsservice skal gi Kredittilsynet opplysninger om virksomheten. Opplysningene skal gis på den måte som bestemmes av Kredittilsynet.</article></article><article class="legalArticle" data-lovdata-URL="LTI/forskrift/1988-10-27-848/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sanksjoner</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som forsettlig eller uaktsomt overtrer disse forskrifter straffes med bøter eller fengsel inntil 1 år eller med begge deler, jfr. verdipapirhandelloven § 62 første ledd pkt. 2. Medvirkning straffes på samme måte.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Departementet kan bestemme at foretak som forsettlig eller uaktsomt overtrer disse forskrifter eller på annen måte ikke har vist god forretningsskikk, skal utelukkes fra å foreta aktiv forvaltning. Utelukkelsen kan gjøres tidsbegrenset. Fondsmeglerforetaket skal straks skriftlig underrette sine kunder om utelukkelsen.</article></article><article class="legalArticle" data-lovdata-URL="LTI/forskrift/1988-10-27-848/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Disse forskrifter gjelder fra 15. november 1988.</article></article></main></body></html>