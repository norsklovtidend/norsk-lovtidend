<!DOCTYPE html><html lang="no"><head><title>Forskrift om floghavre.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:18</dd><dt class="legacyID">Datokode</dt><dd class="legacyID">FOR-1988-03-25-251</dd><dt class="dokid">DokumentID</dt><dd class="dokid">LTI/forskrift/1988-03-25-251</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 6</dd><dt class="dateInForce">I kraft fra</dt><dd class="dateInForce">1988-05-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1975-02-07</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-04-06-3</li></ul></dd><dt class="dateOfPublication">Kunngjort</dt><dd class="dateOfPublication">1988-04-20</dd><dt class="title">Tittel</dt><dd class="title">Forskrift om floghavre.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 25. mars 1988 i medhold av lov om floghavre av 6. april 1962 nr. 3 med endringer, og lov om såvarer m.m. nr. 82 av 4. desember 1970. Fremmet av Landbruksdepartementet.</dd><dt class="refid">RefID</dt><dd class="refid">forskrift/1988-03-25-251</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om floghavre.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li><li>§ 19.</li><li>§ 20.</li><li>§ 21.</li></ul></li></ul></dd></dl></header><main class="documentBody" data-lovdata-URL="LTI/forskrift/1988-03-25-251" id="dokument"><h1>Forskrift om floghavre.</h1><article class="legalArticle" data-lovdata-URL="LTI/forskrift/1988-03-25-251/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Eier eller bruker av fast eiendom, herunder private, kommuner og staten som har kjennskap til at det finnes floghavre på eiendom, veiskråning og lignende, har plikt til å bekjempe floghavren effektivt.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Eier eller bruker av fast eiendom der det kan forekomme floghavre, skal foreta årlig floghavrekontroll på arealene. Til slike arealer regnes alt kornareal inneværende år, samt alt areal der korndyrking har foregått de siste 5 år.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Enhver som håndterer produkter eller varer som kan innholde floghavre, har plikt til å ta de forholdsregler som er nødvendig for at floghavre ikke spres.</article></article><article class="legalArticle" data-lovdata-URL="LTI/forskrift/1988-03-25-251/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Eier eller bruker av fast eiendom som har kjennskap til eller mistanke om at det finnes floghavre på eiendommen, har plikt til straks å melde fra til landbrukskontoret, som igjen melder fra til fylkeslandbrukskontoret og Statens plantevern. Meldingen skal være ledsaget av planteprøve. Dersom Statens plantevern bekrefter at det er floghavre, kan eier eller bruker forlange offentlig inspeksjon for å fastslå omfanget av forekomsten og vurdere andre forhold av interesse for bekjempelsen. Statens plantevern, fylkeslandbrukskontoret og landbrukskontoret skal gi veiledning om rådgjerder og tiltak for å bli kvitt dette ugraset.</article></article><article class="legalArticle" data-lovdata-URL="LTI/forskrift/1988-03-25-251/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved salg, bortforpakting eller bortleie av fast eiendom plikter overdrageren å si fra til den annen part hvis det forekommer floghavre på eiendommen. Forpakter/leier plikter også å opplyse om han/hun driver andre eiendommer der det forekommer floghavre. Den samme opplysningsplikt gjelder ved jordskifte.</article></article><article class="legalArticle" data-lovdata-URL="LTI/forskrift/1988-03-25-251/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">I tillegg til effektiv floghavrebekjempelse på hele arealet, har eier eller bruker av fast eiendom hvor det er floghavre, i hele vekstsesongen særlig plikt til å holde et 20 m bredt belte mot åpne kanaler, elver, bekker, veier og dyrka mark på naboeiendom fritt for frøbærende floghavreplanter. Det samme gjelder arealer som årlig er utsatt for flom. Bortluket floghavre skal brennes.</article></article><article class="legalArticle" data-lovdata-URL="LTI/forskrift/1988-03-25-251/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når eier eller bruker av fast eiendom hvor det er påvist floghavre, mener å ha utryddet denne, kan han først den påfølgende vekstsesong forlange offentlig inspeksjon. Dersom det ved offentlig inspeksjon i to vekstsesonger på rad ikke blir funnet floghavre, skal Statens plantevern gi skriftlig erklæring om dette. Slik erklæring kan bare gis dersom hele driftsenheten er fri.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Forbud og pålegg som gjelder eiendom hvor det er påvist floghavre, faller dermed bort.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Det må i kontrollårene dyrkes en lett kontrollerbar vekst (bygg eller vårhvete) på det skiftet der floghavren er funnet.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Åkeren må ikke ha mer lengde enn at kontrollen kan utføres tilfredsstillende.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Statens plantevern kan i særlige tilfelle fravike kravet om kontrollerbar vekst.</article></article><article class="legalArticle" data-lovdata-URL="LTI/forskrift/1988-03-25-251/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det er forbudt å selge eller på annen måte avhende korn og oljefrø til modning til andre enn Statens Kornforretning, når produsenten bruker eiendom hvor det er floghavre. Statens Kornforretning har kjøpeplikt for alt korn og oljefrø fra disse produsenter. Det er videre forbudt for brukere av eiendom med floghavre å selge eller på annen måte avhende erter til modning til andre enn Statens Kornforretning eller firmaer/bedrifter som i sin videre behandling av erter bruker metoder som klart ødelegger spireevnen hos floghavrefrø. Det er selgerens ansvar så langt som mulig å forvisse seg om at kjøper tilfredsstiller dette krav.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Frø av storfrøede grasarter (engsvingel, raigras, bladfaks og strandrør) fra areal der det ved vekstkontroll er funnet floghavre, kan bare omsettes etter særskilt tillatelse fra Statens plantevern.</article></article><article class="legalArticle" data-lovdata-URL="LTI/forskrift/1988-03-25-251/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Det er forbudt for eier eller bruker av eiendom, hvor det er floghavre eller mistanke om dette, å selge eller på annen måte avhende lo, julenek, halm, frøhalm, kornavrens, frøavrens, agner, husdyrgjødsel, kompost, jord og planter med jord.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fra eiendom med floghavre er det tillatt å avhende halm og frøhalm som er forskriftsmessig behandlet, slik at spireevnen er ødelagt. Behandlingen skal utføres på den eiendom der dyrkingen har skjedd.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Levering av halm til felles lutingsanlegg med forskriftsmessig luting regnes i denne forbindelse ikke som avhending, men transporten må foregå i samsvar med § 10 i denne forskrift.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Enhver som presser halm på andres eiendom skal ta kontakt med jordbruksetaten i kommunen/fylket for å innhente informasjon om eiendommens floghavresituasjon.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Halm eller frøhalm som skal nyttes som dekkhalm på eller ved dyrket jord, må stamme fra arealer som har hatt offentlig kontroll med floghavre i veksttiden.</article></article><article class="legalArticle" data-lovdata-URL="LTI/forskrift/1988-03-25-251/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Salg eller annen avhendelse av helt korn, erter og frø til fôr er forbudt. Det korn, erter og frø, både norskavlet og importert, som skal brukes til fôr, skal før det blir levert til detaljist, innkjøpslag eller forbruker, være så fint malt, eller på annen måte behandlet, at spireevnen i eventuell floghavre er ødelagt. Bestemmelsen gjelder også blandinger, herunder alle former for kraftfôrblandinger og dessuten avrens og avfall av korn, erter og frø som skal brukes til fôr. Bestemmelsen gjelder også bytte- og leiemaling.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Halm som innføres til landet, skal være fulgt av en attestasjon fra eksportlandets planteinspeksjonstjeneste som attesterer at bruket hvor halmen stammer fra skal være kontrollert av en offentlig tjenestemann i siste vekstsesong og funnet fri for floghavre.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Importørene er selv ansvarlig for at slik attestasjon følger sendingen.</article></article><article class="legalArticle" data-lovdata-URL="LTI/forskrift/1988-03-25-251/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det er forbudt, unntatt til undervisning og vitenskapelige formål å selge eller på annen måte avhende planter, plantedeler og frø av planter som etter lovens definisjon er floghavre.</article></article><article class="legalArticle" data-lovdata-URL="LTI/forskrift/1988-03-25-251/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Når korn, erter, frø, frøavrens og avfall av korn, erter og frø transporteres løst (uten emballasje) med bil, traktortilhenger eller lignende, skal bunnen være tett, og lasset være tildekket så vel over som på sidene, slik at spill ikke kan forekomme. Det samme gjelder ved transport av halm eller frøhalm som ikke er forskriftsmessig behandlet (jfr. § 7).</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Innenfor samme driftsenhet gjelder bestemmelsen i denne paragraf bare når transporten foregår langs eller over annen driftsenhet.</article></article><article class="legalArticle" data-lovdata-URL="LTI/forskrift/1988-03-25-251/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Skurtreskere, andre høstemaskiner, halmpresser og anleggsmaskiner skal alltid være grundig rengjort for floghavre før de flyttes til annen jordbrukseiendom eller selges.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">All emballasje som har vært nyttet til korn, erter, frø, frøavrens og avfall av korn, erter og frø, skal være grundig rengjort, slik at mulig floghavre er fjernet før den tas i bruk på nytt. Det er forbudt å selge eller på annen måte avhende brukte sekker som ikke er grundig rengjort og fri for floghavre.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Transportmidler som har vært nyttet til transport av korn, erter, frø, avrens og avfall av korn, erter og frø, skal rengjøres grundig etter bruk, slik at mulig floghavre blir fjernet. Det samme gjelder for transportmidler som har vært nyttet til transport av produkter omhandlet i § 7 fra eiendommer hvor det er floghavre.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Lagerrom og tørker som har vært brukt til floghavrebefengt korn, erter og frø, skal være grundig rengjort før behandling av ny vare, som ved videre omsetning eller bruk kan medføre fare for spredning av floghavre.</article></article><article class="legalArticle" data-lovdata-URL="LTI/forskrift/1988-03-25-251/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">All såvare av korn, erter, oljefrø og storfrøede grasarter som selges eller på annen måte avhendes, skal ordinært være underkastet offentlig kontroll i veksttiden.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Hvis behovet for såvare av nevnte arter enkelte år ikke blir dekket med vekstkontrollert vare, kan Statens planteavlsråd gi tillatelse til å omsette såvare som ikke er kontrollert i veksttiden, etter å ha innhentet uttalelse om floghavre fra Statens plantevern. Slik vare skal da underkastes en mer omfattende laboratoriekontroll (dobbelt prøvestørrelse), og det må gå klart fram av merkingen at varen ikke er vekstkontrollert.</article></article><article class="legalArticle" data-lovdata-URL="LTI/forskrift/1988-03-25-251/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Ved leierensing av såvare av korn, erter, oljefrø og storfrøede gras- arter, skal maskiner og annet utstyr alltid rengjøres, slik at eventuell floghavre er fjernet før arbeidet med vare fra annen produsent påbegynnes.</article></article><article class="legalArticle" data-lovdata-URL="LTI/forskrift/1988-03-25-251/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">For avrens og avfall fra korn, erter og frø som skal nyttes til fôr, gjelder bestemmelser i § 8.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Annen avrens og avfall av korn, erter og frø fra siloer, møller, bryggerier, brennerier, såvareforretninger og leierenserier, skal fortrinnsvis brennes eller behandles på en slik måte at spireevnen i mulig floghavre blir ødelagt. Henlegging av vare på fylling eller tilsvarende kan gjøres på betingelse av at henleggingssted og behandlingsmåte er godkjent av Statens plantevern. Transporten skal skje i samsvar med § 10 i disse forskrifter.</article></article><article class="legalArticle" data-lovdata-URL="LTI/forskrift/1988-03-25-251/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Landbruksdepartementet, eller den dette bemyndiger, kan i særlige tilfelle dispensere fra forbud eller påbud gitt med hjemmel i §§ 6, 7, 8, 10 og 11 i disse forskrifter.</article></article><article class="legalArticle" data-lovdata-URL="LTI/forskrift/1988-03-25-251/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Tilsynet med overholdelse av floghavrebestemmelsene påhviler Statens plantevern, Statens tilsynsinstitusjoner i landbruket (STIL), fylkeslandbrukskontorene, landbrukskontorene og de myndigheter som Landbruksdepartementet bestemmer.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Statens plantevern gis myndighet til å avgjøre om det er påvist floghavre etter lovens definisjon og til å gi pålegg om bekjempelsesmåter og tiltak for å hindre spredning.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Tilsynsmyndighetene har uhindret adgang til eiendom, bygninger, lagerrom, utsalg og utstyr, hvor tilsyn er nødvendig for en effektiv kontroll. De har rett til uten vederlag å ta prøver til undersøkelse.</article></article><article class="legalArticle" data-lovdata-URL="LTI/forskrift/1988-03-25-251/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Hver høst skal Statens plantevern, på grunnlag av den løpende registrering, utarbeide fylkesvise register over eiendommer hvor det er påvist floghavre. Av hensyn til de spesielle bestemmelser som gjelder for slike eiendommer, skal registeret være offentlig.</article></article><article class="legalArticle" data-lovdata-URL="LTI/forskrift/1988-03-25-251/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>.</h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Omkostninger eller tap som påføres eier eller bruker av fast eiendom ved bekjempelse av floghavre etter gjeldende lov om floghavre og forskrifter gitt i medhold av den, blir som regel å bære av vedkommende eier eller bruker. I særlige tilfelle, hvor det vil virke åpenbart urimelig eller særlig tyngende for vedkommende å bære omkostningene eller tapet selv, kan refusjon eller vederlag, helt eller delvis, bli gitt, etter vedkommende departements bestemmelse. Vederlag kan ikke gis hvis skadelidte ved egen skyld har forårsaket utgiftene eller skaden.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">Refusjon etter første ledd går tapt hvis det ikke er fremmet søknad for departementet eller tilsynsmyndighetene innen seks måneder etter at utlegget, arbeidet eller skaden har funnet sted.</article><article class="legalP" data-absoluteaddress="/paragraf/18/ledd/3/" id="paragraf-18-ledd-3">Unnlater eieren eller brukeren å etterkomme påbud gitt i medhold av denne lov, kan departementet eller den dette bemyndiger, etter særskilt varsel, la arbeidet bli utført for hans regning og la utgiftene bli inndrevet ved utpanting.</article></article><article class="legalArticle" data-lovdata-URL="LTI/forskrift/1988-03-25-251/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>.</h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Overtredelse av denne forskrift er straffbart, jfr. lov om floghavre av 6. april 1962 nr. 3, med endringer av 26. april 1974.</article></article><article class="legalArticle" data-lovdata-URL="LTI/forskrift/1988-03-25-251/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>.</h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Landbruksdepartementet bemyndiges til å utøve den myndighet som i loven er lagt til departementet eller vedkommende departement. Den myndighet som etter loven er lagt til Kongen, delegeres til Landbruksdepartementet.</article></article><article class="legalArticle" data-lovdata-URL="LTI/forskrift/1988-03-25-251/§21" data-name="§21" data-partID="§21" data-absoluteaddress="/paragraf/21/" id="paragraf-21"><h2 class="legalArticleHeader"><span class="legalArticleValue">§ 21</span>.</h2><article class="legalP" data-absoluteaddress="/paragraf/21/ledd/1/" id="paragraf-21-ledd-1">Denne forskrift trer i kraft 1. mai 1988. Samtidig oppheves forskrifter av 7. februar 1975 om floghavre.</article></article></main></body></html>