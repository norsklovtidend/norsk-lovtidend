<!DOCTYPE html><html lang="no"><head><title>Forskrift om vern mot tobakkskader.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:05</dd><dt class="legacyID">Datokode</dt><dd class="legacyID">FOR-1988-07-08-563</dd><dt class="dokid">DokumentID</dt><dd class="dokid">LTI/forskrift/1988-07-08-563</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 13</dd><dt class="dateInForce">I kraft fra</dt><dd class="dateInForce">1988-07-08</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-03-09-14/§6</li></ul></dd><dt class="dateOfPublication">Kunngjort</dt><dd class="dateOfPublication">1988-07-29</dd><dt class="title">Tittel</dt><dd class="title">Forskrift om vern mot tobakkskader.</dd><dt class="miscInformation">Annet om dokumentet</dt><dd class="miscInformation">Fastsatt ved kgl. res. av 8. juli 1988 med hjemmel i lov om vern mot tobakkskader av 9. mars 1973 nr. 14 § 6 åttende ledd. Fremmet av Sosialdepartementet.</dd><dt class="refid">RefID</dt><dd class="refid">forskrift/1988-07-08-563</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vern mot tobakkskader.<ul class="tocSubUl"><li>§ 1. (Nye spiserom og kantiner på arbeidsplasser)</li><li>§ 2. (Unntaksregel for eksisterende spiserom/kantine på arbeidsplasser)</li><li>§ 3. (Dispensasjon)</li><li>§ 4. (Dispensasjonssøknad)</li><li>§ 5. (Helse- og sosialstyret og Arbeidstilsynet)</li><li>§ 6. (Skip samt fartøyer og innretninger i petroleumsvirksomheten)</li><li>§ 7. (Tilsyn med skip samt fartøyer og innretninger i petroleumsvirksomheten)</li><li>§ 8. (Tilsyn på Svalbard)</li><li>§ 9. (Serverings- og overnattingssteder)</li><li>§ 10. (Ikrafttreden)</li></ul></li></ul></dd></dl></header><main class="documentBody" data-lovdata-URL="LTI/forskrift/1988-07-08-563" id="dokument"><h1>Forskrift om vern mot tobakkskader.</h1><article class="legalArticle" data-lovdata-URL="LTI/forskrift/1988-07-08-563/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(Nye spiserom og kantiner på arbeidsplasser)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ved oppføing av nybygg og vesentlige ombygginger skal forholdene legges til rette slik at kravene i tobakklovens § 6 annet ledd oppfylles. Bygningsrådet i kommunene påser at bestemmelsen her overholdes.</article></article><article class="legalArticle" data-lovdata-URL="LTI/forskrift/1988-07-08-563/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Unntaksregel for eksisterende spiserom/kantine på arbeidsplasser)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Dersom det kun fins ett spiserom/kantine og det av økonomiske eller tekniske grunner er svært vanskelig å finne løsninger som helt hindrer røyk fra å trenge over til røykfri sone, kan det røykes ved inntil halvparten av bordene og sitteplassene i lokalet. Det forutsettes imidlertid at ventilasjonen er tilfredsstillende og at røykesonen ikke legges ved inngangspartiet eller matsalget. Unntak må bare gjøres når det er helsemessig forsvarlig.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bruk av åpne skiller i rom bør kombineres med tidsinndeling. I tilfeller hvor lokalet benyttes over hele eller store deler av arbeidsdagen (enten til bespisning eller møter) bør ikke slike åpne skiller gjennomføres.</article></article><article class="legalArticle" data-lovdata-URL="LTI/forskrift/1988-07-08-563/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(Dispensasjon)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Dersom det i særlige tilfeller vil virke sterkt urimelig å følge reglene i lovens § 6 og i forskriften her, kan det gis dispensasjon.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved vurderingen av hva som vil virke sterkt urimelig skal det bl.a. legges vekt på tungtveiende økonomiske eller tekniske grunner, som gjør det særskilt vanskelig å foreta de bygningsmessige endringene som er nødvendige, og arbeidstakers mulighet til å oppsøke sted hvor det kan røykes.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Dispensasjon må bare gis dersom det er helsemessig forsvarlig.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Som vilkår for dispensasjon kan settes at nødvendige endringer skal skje gradvis over tid og innen en nærmere fastsatt frist.</article></article><article class="legalArticle" data-lovdata-URL="LTI/forskrift/1988-07-08-563/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(Dispensasjonssøknad)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Rett til å søke dispensasjon etter lovens § 6 femte ledd har eier, den som disponerer lokalet eller transportmidlet og arbeidsgiver.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">På arbeidsplasser med arbeidsmiljøutvalg (AMU) skal uttalelse fra utvalget legges ved søknaden. På arbeidsplasser uten AMU skal uttalelse fra verneombud legges ved.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Dispensasjonssøknadene rettes til den myndighet som har ansvar for tilsynet.</article></article><article class="legalArticle" data-lovdata-URL="LTI/forskrift/1988-07-08-563/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Helse- og sosialstyret og Arbeidstilsynet)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Helse- og sosialstyret fører tilsyn med at reglene i loven og i forskriften her overholdes. Arbeidstilsynet fører tilsyn med arbeidslokaler.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Helse- og sosialstyret fører tilsyn med lokaler som både er arbeidslokale og lokale eller transportmiddel der almenheten har adgang, dersom bruken av lokalet som lokale eller transportmiddel der almenheten har adgang framstår som den vesentligste, som f.eks. ekspedisjonslokaler, forsamlingslokaler, kupeer og passasjerrom, offentlig tilgjengelige fellesarealer o.l.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Arbeidstilsynet fører tilsyn med slikt lokale som nevnt i forrige ledd dersom bruken av lokalet som arbeidslokale framstår som det vesentligste, f. eks. kontorer og lokaler hvor almenheten i liten grad ferdes. Arbeidstilsynet fører likevel bare tilsyn i lokaler hvor de har adgang etter arbeidsmiljøloven.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Ved avgjørelsen av hva slags bruk som framstår som den vesentligste skal det legges vekt på hvor mange arbeidstakere som arbeider i lokalet/transportmidlet, hvor mange og hvor lange besøk det er utenfra og lignende.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Når helse- og sosialstyret fatter vedtak innafor sitt tilsynsområde skal Arbeidstilsynet informeres, og omvendt.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Helse- og sosialstyret avgjør i tvilstilfelle hvem som er myndighetsorgan. Før slikt vedtak fattes må helse- og sosialstyret innhente uttalelse fra Arbeidstilsynet.</article></article><article class="legalArticle" data-lovdata-URL="LTI/forskrift/1988-07-08-563/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Skip samt fartøyer og innretninger i petroleumsvirksomheten)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">På skip og innretninger i petroleumsvirksomheten bør minst en tredjedel av lugarene være røykfrie. Korridorer, toaletter og lignende fellesarealer skal være røykfrie. På de virksomheter som er nevnt gjelder også § 2 for felles oppholdsrom.</article></article><article class="legalArticle" data-lovdata-URL="LTI/forskrift/1988-07-08-563/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Tilsyn med skip samt fartøyer og innretninger i petroleumsvirksomheten)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Oljedirektoratet fører tilsyn med at bestemmelsene i lovens § 6 og forskriften her, overholdes innen det ansvarsområde Oljedirektoratet har på norsk kontinentalsokkel i henhold til arbeidsmiljøloven. Sjøfartsmyndighetene fører tilsyn med at bestemmelsene overholdes på skip samt fartøyer og innretninger forøvrig. I sin tilsynsmyndighet kan nevnte myndigheter bruke tilsvarende virkemidler som de har etter gjeldende regler om helseforhold og arbeidsmiljø på skip og innretninger innen petroleumsvirksomheten.</article></article><article class="legalArticle" data-lovdata-URL="LTI/forskrift/1988-07-08-563/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(Tilsyn på Svalbard)</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Sysselmannen fører tilsyn med at bestemmelser i lovens § 6 og i forskriften her overholdes på Svalbard.</article></article><article class="legalArticle" data-lovdata-URL="LTI/forskrift/1988-07-08-563/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(Serverings- og overnattingssteder)</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Restauranter, hoteller og andre serverings- og overnattingssteder oppfordres til gradvis å innføre røykfrie miljøer, særlig i resepsjoner, korridorer og lignende fellesarealer. Ved nybygginger og ombygginger bør det ved utarbeidelse av planene tas hensyn til dette. Innen fem år fra lovens ikrafttreden skal minst en tredjedel av bordene, sitteplassene og rommene være røykfrie. Nevnte fellesarealer skal da være røykfrie.</article></article><article class="legalArticle" data-lovdata-URL="LTI/forskrift/1988-07-08-563/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Ikrafttreden)</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Forskriften her trer i kraft straks.</article></article></main></body></html>