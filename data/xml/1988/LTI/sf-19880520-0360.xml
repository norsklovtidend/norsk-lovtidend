<!DOCTYPE html><html lang="no"><head><title>Prisforskrifter for boliger i boligbyggelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:23</dd><dt class="legacyID">Datokode</dt><dd class="legacyID">FOR-1988-05-20-360</dd><dt class="dokid">DokumentID</dt><dd class="dokid">LTI/forskrift/1988-05-20-360</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 9</dd><dt class="dateInForce">I kraft fra</dt><dd class="dateInForce">1988-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-06-24-1130</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1967-07-07-13/§17</li></ul></dd><dt class="dateOfPublication">Kunngjort</dt><dd class="dateOfPublication">1988-06-03</dd><dt class="title">Tittel</dt><dd class="title">Prisforskrifter for boliger i boligbyggelag.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 20. mai 1988 med hjemmel i lov av 7. juli 1967 nr. 13 om husleieregulering for boliger § 17. Fremmet av Forbruker- og administrasjonsdepartementet.</dd><dt class="refid">RefID</dt><dd class="refid">forskrift/1988-05-20-360</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Prisforskrifter for boliger i boligbyggelag.<ul class="tocSubUl"><li>Kapittel I<ul class="tocSubUl"><li>§ 1. Hva prisregulering gjelder for</li><li>§ 2. Hvor prisreguleringen gjelder</li><li>§ 3. Forbud mot høyere pris enn fastsatt av husleienemnda</li></ul></li><li>Kapittel II<ul class="tocSubUl"><li>§ 4. Fastsetting av maksimalpriser for andeler</li><li>§ 5. Borettslagets eiendeler</li><li>§ 6. Gjeld (passiva)</li><li>§ 7. Foreløpig maksimalpris</li><li>§ 8. Meldeplikt for overdragelser</li><li>§ 9. Fullmakter</li><li>§ 10. Særlige bestemmelser om saksbehandlingen</li><li>§ 11. Ikrafttreden og overgangsregler</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1988-05-20-360" id="dokument"><h1>Prisforskrifter for boliger i boligbyggelag.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-05-20-360/KAPITTEL_1" data-partID="k1"><h2>Kapittel I</h2><article class="legalArticle" data-lovdata-URL="LTI/forskrift/1988-05-20-360/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hva prisregulering gjelder for</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftene gjelder for overdragelse av andel med tilknyttet leierett til bolig i borettslag som er tilknyttet boligbyggelag i syv kalenderår etter det året da den første innflytningen skjedde i borettslaget.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Husleienemnda kan i tvilstilfelle bestemme hvilket år som skal anses som innflytningsår etter første ledd. Nemnda kan også bestemme innflytningsåret når borettslaget er stiftet for å overta eiendom i helt eller delvis ferdigbygget stand.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Departementet kan i særlige tilfelle vedta at forskriftene også skal gjelde for overdragelse av andel i boretttslag som ikke er tilknyttet boligbyggelag.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Prisregulering etter husleiereguleringsloven § 17 første ledd skal ikke gjelde ved:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/1/ledd/4/punkt/1/" id="kapittel-1-paragraf-1-ledd-4-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/1/ledd/4/punkt/1/ledd/1/" id="kapittel-1-paragraf-1-ledd-4-punkt-1-ledd-1">Overdragelse fra utleier (borettslag) til leietaker ved ny utleie, eller når utleier innløser leierettsdokumentene ved leieforholdets opphør.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/1/ledd/4/punkt/2/" id="kapittel-1-paragraf-1-ledd-4-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/1/ledd/4/punkt/2/ledd/1/" id="kapittel-1-paragraf-1-ledd-4-punkt-2-ledd-1">Overdragelse til leietakers ektefelle, til leietakers og ektefelles slektning i rett oppstigende eller nedstigende linje, søsken og adoptivbarn, og heller ikke ved overdragelse til loddeier på skifte av dødsbo eller på skifte av fellesbo mellom ektefeller.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/1/ledd/4/punkt/3/" id="kapittel-1-paragraf-1-ledd-4-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/1/ledd/4/punkt/3/ledd/1/" id="kapittel-1-paragraf-1-ledd-4-punkt-3-ledd-1">Bytte av bolig når den som erverver andel selv skal flytte inn i boligen, og hans motytelse helt eller delvis består i bolig som overdrageren selv skal flytte til.</article></article></li></ul></article><article class="legalP" data-absoluteaddress="/kapittel/1/paragraf/1/ledd/5/" id="kapittel-1-paragraf-1-ledd-5">Med andel i disse forskrifter likestilles rett til å erverve slik andel som nevnt i første ledd, etter avtale med borettslag eller boligbyggelag.</article><article class="legalP" data-absoluteaddress="/kapittel/1/paragraf/1/ledd/6/" id="kapittel-1-paragraf-1-ledd-6">Forskriftene gjelder tilsvarende for overdragelse av aksje i aksjeselskap som er tilknyttet boligbyggelag.</article></article><article class="legalArticle" data-lovdata-URL="LTI/forskrift/1988-05-20-360/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Hvor prisreguleringen gjelder</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriftene får anvendelse i de kommuner der husleiereguleringsloven § 17 gjelder.</article></article><article class="legalArticle" data-lovdata-URL="LTI/forskrift/1988-05-20-360/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot høyere pris enn fastsatt av husleienemnda</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Det må ikke tas høyere pris for en andel enn maksimalpris fastsatt av husleienemnda, jf. dog § 7.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Maksimalprisen for en andel er:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/3/ledd/2/punkt/1/" id="kapittel-1-paragraf-3-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/3/ledd/2/punkt/1/ledd/1/" id="kapittel-1-paragraf-3-ledd-2-punkt-1-ledd-1">grunnprisen for andelen pr. den første måned kjøperen hefter for husleien, jf. § 4 nr. 1, eller</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/3/ledd/2/punkt/2/" id="kapittel-1-paragraf-3-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/3/ledd/2/punkt/2/ledd/1/" id="kapittel-1-paragraf-3-ledd-2-punkt-2-ledd-1">grunnprisen med tillegg godkjent av husleienemnda etter søknad fra selgeren, jf. § 4 nr. 2.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-05-20-360/KAPITTEL_2" data-partID="k2"><h2>Kapittel II</h2><article class="legalArticle" data-lovdata-URL="LTI/forskrift/1988-05-20-360/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fastsetting av maksimalpriser for andeler</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Husleienemnda skal fastsette maksimalpriser for andeler slik:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">Av eget tiltak fastsettes maksimalpriser lik grunnpriser for alle andeler i det enkelte borettslag. Grunnprisene settes til de beløp som svarer til andelshavernes eierandeler av egenkapitalen i borettslaget, med tillegg av kr. 8.000,-. Eierandelen for en bolig er den del som andel og obligasjon til boligen utgjør av den samlede andels- og innskuddskapital i laget. Dersom slik beregning ikke er i rimelig samsvar med størrelsen av boligene i borettslaget, kan eierandelen for en bolig isteden beregnes på grunnlag av boligens areal i forhold til det samlede arealer av andelshavernes boliger eller på annen forholdsmessig måte. Egenkapitalen er differansen mellom verdien av borettslagets eiendeler etter § 5 og borettslagets gjeld etter § 6. Grunnprisene avrundes oppover til nærmeste tusen kroner.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">Etter søknad fra selgeren gjøres tillegg til grunnprisen for andelen til en bolig hvis husleienemnda finner at det foreligger verdiøkning fordi boligen er forbedret eller særlig godt vedlikeholdt. Det gjøres dog bare slik tillegg dersom og i den utstrekning verdiøkningen utgjør mer enn kr. 8.000,-. Tillegg avrundes til nærmeste tusen kroner, dog slik at det ikke gjøres tillegg dersom dette blir mindre enn kr. 500,-.</article></article></li></ul></article></article><article class="legalArticle" data-lovdata-URL="LTI/forskrift/1988-05-20-360/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Borettslagets eiendeler</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Verdien av eiendommen, herunder hus på festet tomt, settes på grunnlag av byggekostnadene og kostnadene til tomt. Som byggekostnader regnes også ytelser fra andelseiere i form av arbeid på eiendommen, materiale m.v.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Byggekostnadene for eiendommen bestemmes på grunnlag av borettslagets byggeregnskap, godkjent av lagets styre. Kostnadene kan settes lavere enn regnskapet viser i den utstrekning det er tatt med høyere kostnader enn det som husleienemnda finner rimelig. De kan settes høyere enn det regnskapet viser dersom de faktiske kostnader er lavere enn vanlig på den tid arbeidet ble utført.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Verdien av tomten settes på grunnlag av det tomten har kostet i den utstrekning nemnda finner prisen rimelig. Har borettslaget ført opp huset på egen tomt som ikke er kjøpt i samband med byggingen, settes verdien av tomten på grunnlag av prisforholdene på det tidspunkt eiendommen ble tatt i bruk.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Verdien av eiendommen etter første til tredje ledd reguleres fra det år eiendommen ble tatt i bruk etter satser fastsatt av departementet.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Er det utført vesentlige forbedringer av eiendommen eller er den særlig godt vedlikeholdt, kan det gjøres tillegg for verdiøkningen. Tillegg kan også gjøres når særlige forhold ellers tilsier det. Er eiendommen åpenbart særlig dårlig vedlikeholdt, kan det gjøres fradrag i eiendomsverdien.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Når eiendommen er innkjøpt av borettslag i helt eller delvis ferdigbygget stand, kan bestemmelsene fravikes slik at kjøpesummen og eventuelle utbedringskostnader legges til grunn ved verdsettingen. Kjøpesummen kan ved verdsettingen settes høyere enn kjøpesummen dersom denne er lavere enn vanlig på det tidspunkt eiendommen ble ervervet av laget.</article><article class="legalP" data-absoluteaddress="/kapittel/2/paragraf/2/ledd/7/" id="kapittel-2-paragraf-2-ledd-7">Andre aktiva, som kontanter, bankinnskudd og tilgodehavender ellers, regnes i tillegg på grunnlag av borettslagets avsluttede årsregnskap.</article></article><article class="legalArticle" data-lovdata-URL="LTI/forskrift/1988-05-20-360/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Gjeld (passiva)</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Gjelden regnes på grunnlag av borettslagets avsluttede årsregnskap.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Andelskapital, leietakerobligasjoner og fonds regnes ikke som gjeld med mindre de utelukkende er knyttet til garasjer eller forretningslokaler. Offentlige tilskudd gitt med sikte på å redusere husleien, regnes som gjeld.</article></article><article class="legalArticle" data-lovdata-URL="LTI/forskrift/1988-05-20-360/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Foreløpig maksimalpris</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Dersom husleienemnda ikke har fastsatt maksimalpris for en andel etter § 4 fordi det ikke har foreligget byggeregnskap for borettslaget godkjent av lagets styre, gjelder følgende bestemmelser om foreløpig maksimalpris:</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Det må ikke tas høyere pris for en andel enn det innbetalte andelsbeløp (summen av andel og obligasjon) med tillegg på 9 prosent p.a. regnet fra tidspunktet for pliktig innbetaling av andelsbeløpet fram til det tidspunkt kjøperen hefter for husleien. Før det påløper husleie, regnes tillegget fram til datoen for selgerens erklæring om overdragelse.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Husleienemnda kan godkjenne høyere tillegg enn nevnt i foregående ledd dersom nemnda finner at særlige hensyn tilsier dette.</article></article><article class="legalArticle" data-lovdata-URL="LTI/forskrift/1988-05-20-360/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Meldeplikt for overdragelser</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Boligbyggelag skal sende melding til husleienemnda om overdragelser av andeler i de tilsluttede borettslag. Det skal sendes særskilt melding for det enkelte borettslag for hvert kvartal. Meldingen skal sendes innen en måned etter utløpet av meldeperioden på særskilt skjema fastsatt av Prisdirektoratet.</article></article><article class="legalArticle" data-lovdata-URL="LTI/forskrift/1988-05-20-360/§9" data-name="§9" data-partID="§9" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Fullmakter</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Departementet og Prisdirektoratet kan gi nærmere bestemmelser om gjennomføring og utfylling av forskriftene og kan i særlige tilfelle gjøre unntak fra dem. Herunder kan de fastsette bestemmelser om annen beregning av maksimalprisene enn den som følger av §§ 4-7.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Distriktskontorene for Statens Pristilsyn kan unnta borettslag fra prisforskriftene dersom det antas at minst halvparten av overdragelsene i laget i den senere tid er skjedd til priser under maksimalprisene. Distriktskontorene kan også gi husleienemndene adgang til å gjøre slike unntak. For Oslo kan slike unntak gjøres av husleienemnda.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Departementet skal hvert år fastsette satser for husleienemndas regulering av verdien av borettslagets eiendom etter forskriftenes § 5 fjerde ledd. Ved utarbeidelsen av satsene tas sikte på at det som utgangspunkt skal beregnes en nyanleggspris for borettslagets eiendom på grunnlag av Husbankens årsstatistikk for blokkbebyggelse. Videre skal det i satsene legges til grunn at anleggsprisen reduseres for alder, økt vedlikehold og utidsmessighet med et beløp svarende til 0,5 prosent for hvert av de første 10 år etter det året eiendommen ble tatt i bruk, og deretter ingen reduksjon.</article></article><article class="legalArticle" data-lovdata-URL="LTI/forskrift/1988-05-20-360/§10" data-name="§10" data-partID="§10" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Særlige bestemmelser om saksbehandlingen</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">For saksbehandlingen gjelder de vanlige regler om saksbehandling og klage i husleiereguleringsloven og forvaltningsloven.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Husleienemnda kan bestemme at nemndas kontor kan treffe vedtak når det gjelder søknad om tillegg til grunnprisen etter § 4 nr. 2 og om tillegg til foreløpig maksimalpris etter § 7 siste ledd. Dersom kontorets vedtak påklages, behandles saken av husleienemnda på vanlig måte.</article></article><article class="legalArticle" data-lovdata-URL="LTI/forskrift/1988-05-20-360/§11" data-name="§11" data-partID="§11" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden og overgangsregler</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Forskriftene trer i kraft 1. juni 1988. Fra samme dato oppheves prisforskrifter for boliger i boligbyggelag av 24. juni 1983 nr. 1130.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Ved overprøving av vedtak skal saken behandles på grunnlag av de regler som gjaldt da det opprinnelige vedtaket ble truffet.</article></article></section></main></body></html>