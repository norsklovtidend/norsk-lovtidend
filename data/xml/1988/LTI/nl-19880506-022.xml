<!DOCTYPE html><html lang="no"><head><title>Lov om lønnsplikt under permittering.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">LOV-1988-05-06-22</dd><dt class="dokid">DokumentID</dt><dd class="dokid">LTI/lov/1988-05-06-22</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 8</dd><dt class="lastChangeInForce">Ikrafttredelse av siste endring</dt><dd class="lastChangeInForce">1966-06-17</dd><dt class="lastChangedBy">Sist endret ved</dt><dd class="lastChangedBy">lov/1966-06-17-12</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-05-26</dd><dt class="titleShort">Korttittel</dt><dd class="titleShort">Permitteringslønnsloven</dd><dt class="title">Tittel</dt><dd class="title">Lov om lønnsplikt under permittering.</dd><dt class="miscInformation">Annet om dokumentet</dt><dd class="miscInformation">Ot.prp.nr.11 (1987–1988), Innst.O.nr.50 (1987–1988), Besl.O.nr.61 (1987–1988). Odels- og lagtingsvedtak henholdsvis 14. og 29. april 1988. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">lov/1988-05-06-22</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om lønnsplikt under permittering.<ul class="tocSubUl"><li>§ 1. Lovens virkeområde, definisjoner mv</li><li>§ 2. Lovens ufravikelighet</li><li>§ 3. Tiden for lønnsplikt under permittering</li><li>§ 4. Beregning av permitteringslønn</li><li>§ 5. Ikrafttreden</li><li>§ 6. Endring i andre lover</li></ul></li></ul></dd></dl></header><main class="documentBody" data-lovdata-URL="LTI/lov/1988-05-06-22" id="dokument"><h1>Lov om lønnsplikt under permittering.</h1><article class="defaultP" data-text-size="small">Endringer i andre lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 17 juni 1966 nr 12 om folketrygd</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov 4 februar 1977 nr 4 om arbeidervern og arbeidsmiljø mv</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov 30 mai 1975 nr 18 Sjømannslov</article></article></li></ul></article><article class="legalArticle" data-lovdata-URL="LTI/lov/1988-05-06-22/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde, definisjoner mv</span></h2><article class="numberedLegalP" data-numerator="1" data-absoluteaddress="/paragraf/1/nummer/1/" id="paragraf-1-nummer-1">(1) (Arbeidstaker)<article class="legalP" data-absoluteaddress="/paragraf/1/nummer/1/ledd/1/" id="paragraf-1-nummer-1-ledd-1">Med arbeidstaker menes i denne lov enhver som utfører arbeid i annens tjeneste.</article></article><article class="numberedLegalP" data-numerator="2" data-absoluteaddress="/paragraf/1/nummer/2/" id="paragraf-1-nummer-2">(2) (Permittering)<article class="legalP" data-absoluteaddress="/paragraf/1/nummer/2/ledd/1/" id="paragraf-1-nummer-2-ledd-1">Med permittering menes i denne lov at arbeidstaker midlertidig fritas for arbeidsplikt i forbindelse med driftsinnskrenkning eller driftsstans, enten dette bestemmes ensidig av arbeidsgiver eller ved avtale i det enkelte tilfelle.</article><article class="legalP" data-absoluteaddress="/paragraf/1/nummer/2/ledd/2/" id="paragraf-1-nummer-2-ledd-2">Som permittering etter første ledd regnes både fritak for arbeidsplikt i en sammenhengende periode (hel permittering) og innføring av redusert arbeidstid (delvis permittering).</article></article><article class="numberedLegalP" data-numerator="3" data-absoluteaddress="/paragraf/1/nummer/3/" id="paragraf-1-nummer-3">(3) (Arbeidstakere som er unntatt fra loven)<article class="legalP" data-absoluteaddress="/paragraf/1/nummer/3/ledd/1/" id="paragraf-1-nummer-3-ledd-1">Unntatt fra bestemmelsene i denne lov er arbeidstakere i fiskeforedlingsbedrifter, og arbeidstakere som i havner utfører lasting og lossing av skip.</article></article></article><article class="legalArticle" data-lovdata-URL="LTI/lov/1988-05-06-22/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Lovens ufravikelighet</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Loven her kan ikke fravikes til skade for arbeidstaker med mindre det er særskilt fastsatt at en bestemmelse kan fravikes ved tariffavtale.</article></article><article class="legalArticle" data-lovdata-URL="LTI/lov/1988-05-06-22/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tiden for lønnsplikt under permittering</span></h2><article class="numberedLegalP" data-numerator="1" data-absoluteaddress="/paragraf/3/nummer/1/" id="paragraf-3-nummer-1">(1) (Arbeidsgiverperiode)<article class="legalP" data-absoluteaddress="/paragraf/3/nummer/1/ledd/1/" id="paragraf-3-nummer-1-ledd-1">Arbeidstaker har krav på lønn og annet arbeidsvederlag fra arbeidsgiver i en arbeidsgiverperiode den første tid etter at permittering er iverksatt. Arbeidsgiverperioden løper fra og med den første arbeidsdag permitteringen omfatter. Arbeidsgiverperiodens lengde er:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/nummer/1/ledd/1/punkt/1/" id="paragraf-3-nummer-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/nummer/1/ledd/1/punkt/1/ledd/1/" id="paragraf-3-nummer-1-ledd-1-punkt-1-ledd-1">2 uker ved hel permittering</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/nummer/1/ledd/1/punkt/2/" id="paragraf-3-nummer-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/nummer/1/ledd/1/punkt/2/ledd/1/" id="paragraf-3-nummer-1-ledd-1-punkt-2-ledd-1">3 uker ved mer enn 60 pst reduksjon av arbeidstiden</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/nummer/1/ledd/1/punkt/3/" id="paragraf-3-nummer-1-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/nummer/1/ledd/1/punkt/3/ledd/1/" id="paragraf-3-nummer-1-ledd-1-punkt-3-ledd-1">4 uker ved 40-60 pst reduksjon av arbeidstiden</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/nummer/1/ledd/1/punkt/4/" id="paragraf-3-nummer-1-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/3/nummer/1/ledd/1/punkt/4/ledd/1/" id="paragraf-3-nummer-1-ledd-1-punkt-4-ledd-1">10 uker ved mindre enn 40 pst reduksjon av arbeidstiden.</article></article></li></ul></article><article class="legalP" data-absoluteaddress="/paragraf/3/nummer/1/ledd/2/" id="paragraf-3-nummer-1-ledd-2">Betalingsplikten etter første ledd stanser i perioder hvor arbeidstakeren likevel ville hatt tjenstefri eller fravær, og løper videre fra den dag arbeidet skulle vært gjenopptatt om permitteringen ikke hadde funnet sted.</article></article><article class="numberedLegalP" data-numerator="2" data-absoluteaddress="/paragraf/3/nummer/2/" id="paragraf-3-nummer-2">(2) (Permitteringslønn på ubestemt tid)<article class="legalP" data-absoluteaddress="/paragraf/3/nummer/2/ledd/1/" id="paragraf-3-nummer-2-ledd-1">Arbeidstaker som i løpet av de 12 siste måneder har vært helt eller delvis permittert uten lønn i 10 uker til sammen, har krav på lønn og annet arbeidsvederlag fra arbeidsgiver for den overskytende permitteringstid. Tid hvor arbeidstakeren har vært permittert som følge av arbeidskamp, regnes ikke med ved beregning av permitteringstid etter dette ledd.</article><article class="legalP" data-absoluteaddress="/paragraf/3/nummer/2/ledd/2/" id="paragraf-3-nummer-2-ledd-2">Betalingsplikten etter første ledd gjelder ikke i perioder hvor arbeidstakeren likevel ville hatt tjenestefri eller fravær.</article></article><article class="numberedLegalP" data-numerator="3" data-absoluteaddress="/paragraf/3/nummer/3/" id="paragraf-3-nummer-3">(3) (Arbeidskamp)<article class="legalP" data-absoluteaddress="/paragraf/3/nummer/3/ledd/1/" id="paragraf-3-nummer-3-ledd-1">Plikten til å betale permitteringslønn etter denne paragraf gjelder ikke ved permittering som er følge av arbeidskamp.</article></article></article><article class="legalArticle" data-lovdata-URL="LTI/lov/1988-05-06-22/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av permitteringslønn</span></h2><article class="numberedLegalP" data-numerator="1" data-absoluteaddress="/paragraf/4/nummer/1/" id="paragraf-4-nummer-1">(1) (Beregningsgrunnlag)<article class="legalP" data-absoluteaddress="/paragraf/4/nummer/1/ledd/1/" id="paragraf-4-nummer-1-ledd-1">Beregningsgrunnlaget for permitteringslønn er det samme som beregningsgrunnlaget for sykepenger etter lov 17 juni 1966 nr 12 om folketrygd § 3-4 bokstav a og § 3-14, med tilhørende forskrifter.</article></article><article class="numberedLegalP" data-numerator="2" data-absoluteaddress="/paragraf/4/nummer/2/" id="paragraf-4-nummer-2">(2) (Hel permittering)<article class="legalP" data-absoluteaddress="/paragraf/4/nummer/2/ledd/1/" id="paragraf-4-nummer-2-ledd-1">Ved hel permittering skal utbetalingen etter § 3 utgjøre en gjennomsnittlig ukelønn pr uke. Dette gjelder uansett hvor mange arbeidsdager arbeidstakeren skulle hatt den enkelte uke. Ved permittering som omfatter del av en uke, reduseres beløpet tilsvarende.</article></article><article class="numberedLegalP" data-numerator="3" data-absoluteaddress="/paragraf/4/nummer/3/" id="paragraf-4-nummer-3">(3) (Delvis permittering)<article class="legalP" data-absoluteaddress="/paragraf/4/nummer/3/ledd/1/" id="paragraf-4-nummer-3-ledd-1">Ved delvis permittering skal utbetalingen etter § 3 utgjøre en prosentvis andel av en gjennomsnittlig ukelønn pr uke. Den prosentvise andel av lønnen skal tilsvare den prosentvise reduksjon av arbeidstiden den enkelte uke. Ved permittering som omfatter del av en uke, reduseres beløpet tilsvarende.</article></article><article class="numberedLegalP" data-numerator="4" data-absoluteaddress="/paragraf/4/nummer/4/" id="paragraf-4-nummer-4">(4) (Fravikelighet)<article class="legalP" data-absoluteaddress="/paragraf/4/nummer/4/ledd/1/" id="paragraf-4-nummer-4-ledd-1">Reglene om beregning av permitteringslønn etter denne paragraf kan fravikes ved tariffavtale.</article><article class="legalP" data-absoluteaddress="/paragraf/4/nummer/4/ledd/2/" id="paragraf-4-nummer-4-ledd-2">Arbeidsgiver som er bundet av tariffavtalebestemmelser om beregning av permitteringslønn, kan anvende dem overfor alle arbeidstakere som utfører arbeid av den art avtalen omfatter, såfremt et flertall av arbeidstakerne er bundet av avtalen.</article></article></article><article class="legalArticle" data-lovdata-URL="LTI/lov/1988-05-06-22/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Loven her trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/1988-05-06-22/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring i andre lover</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fra den tid Kongen bestemmer gjøres følgende endringer i andre lover</article><article class="numberedLegalP" data-numerator="1" data-absoluteaddress="/paragraf/6/nummer/1/" id="paragraf-6-nummer-1">(1) Lov 17 juni 1966 nr 12 om folketrygd</article> <article class="defaultP" margin-top="true">§ 4-2 nr 3 første ledd bokstav i) skal lyde:<ul class="defaultList"><li data-li-identifier="i)" data-name="i)"><article class="listArticle" data-absoluteaddress="/paragraf/6/nummer/1/punkt/1/" id="paragraf-6-nummer-1-punkt-1"><span class="data-originalId">i)</span><article class="legalP" data-absoluteaddress="/paragraf/6/nummer/1/punkt/1/ledd/1/" id="paragraf-6-nummer-1-punkt-1-ledd-1">har lønn eller har krav på lønn. Departementet kan fastsette regler om avvik fra denne bestemmelse,</article></article></li></ul></article><article class="numberedLegalP" data-numerator="2" data-absoluteaddress="/paragraf/6/nummer/2/" id="paragraf-6-nummer-2">(2) Lov 4 februar 1977 nr 4 om arbeidervern og arbeidsmiljø mv</article> <article class="defaultP" margin-top="true">§ 58 nytt nr 9 skal lyde:</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">En arbeidstaker som er permittert uten lønn i forbindelse med driftsinnskrenkning eller driftsstans, kan gå til oppsigelse med en oppsigelsesfrist på 14 dager regnet fra den dag oppsigelsen blir mottatt av arbeidsgiver. Dette gjelder uansett hvilken oppsigelsesfrist som følger av loven her eller avtale.</article><article class="numberedLegalP" data-numerator="3" data-absoluteaddress="/paragraf/6/nummer/3/" id="paragraf-6-nummer-3">(3) Lov 30 mai 1975 nr 18 Sjømannslov</article><article class="defaultP">§ 5 nytt nr 7 skal lyde:</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">En sjømann som er permittert uten lønn i forbindelse med driftsinnskrenkning eller driftsstans, kan gå til oppsigelse med en oppsigelsesfrist på 14 dager regnet fra den dag oppsigelsen blir mottatt av rederiet. Dette gjelder uansett hvilken oppsigelsesfrist som følger av loven her eller avtale.</article></article></main></body></html>