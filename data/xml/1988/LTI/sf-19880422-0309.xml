<!DOCTYPE html><html lang="no"><head><title>Forskrift for godkjenning m.v. av optikere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">FOR-1988-04-22-309</dd><dt class="dokid">DokumentID</dt><dd class="dokid">LTI/forskrift/1988-04-22-309</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 7</dd><dt class="dateInForce">I kraft fra</dt><dd class="dateInForce">1988-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-06-14-47/§1</li><li>lov/1974-06-14-47/§2</li><li>lov/1974-06-14-47/§3</li><li>lov/1974-06-14-47/§4</li><li>lov/1974-06-14-47/§9</li></ul></dd><dt class="dateOfPublication">Kunngjort</dt><dd class="dateOfPublication">1988-05-11</dd><dt class="title">Tittel</dt><dd class="title">Forskrift for godkjenning m.v. av optikere.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 22. april 1988 med hjemmel i §§ 1, 2, 3, 4 og 9 i lov av 14. juni 1974 nr. 47 om godkjenning m.v. av helsepersonell. Fremmet av Sosialdepartementet.</dd><dt class="refid">RefID</dt><dd class="refid">forskrift/1988-04-22-309</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for godkjenning m.v. av optikere.<ul class="tocSubUl"><li>§ 1. (yrkestittel)</li><li>§ 2. (godkjenningsinstans)</li><li>§ 3. (godkjent skole)</li><li>§ 4. (annen godkjent utdanning)</li><li>§ 5. (vilkår for godkjenning)</li><li>§ 6. (overgangsbestemmelse)</li><li>§ 7. (midlertidig bruk av yrkestittel)</li><li>§ 8. (optikeres arbeidsoppgaver)</li><li>§ 9. (avgrensning av optikervirksomhet)</li><li>§ 10. (avgrensning av kontaktlinsevirksomhet)</li><li>§ 11. (ansvarsforhold)</li><li>§ 12. (melding, opptegnelser og tilsyn)</li><li>§ 13. (Det sakkyndige råd for optikervirksomhet)</li><li>§ 14. (rådets oppgaver)</li><li>§ 15. (rådets saksbehandling)</li><li>§ 16. (unntaksbestemmelse)</li><li>§ 17. (delegering)</li><li>§ 18. (ikrafttreden)</li></ul></li></ul></dd></dl></header><main class="documentBody" data-lovdata-URL="LTI/forskrift/1988-04-22-309" id="dokument"><h1>Forskrift for godkjenning m.v. av optikere.</h1><article class="legalArticle" data-lovdata-URL="LTI/forskrift/1988-04-22-309/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(yrkestittel)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Bare den som har fått offentlig godkjenning i henhold til bestemmelsene i denne forskrift, har rett til å kalle seg optiker.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Den som har fått offentlig godkjenning som optiker og som i tillegg har gjennomgått godkjent utdanning i kontaktlinsetilpasning, har rett til å kalle seg optiker med kontaktlinsekompetanse.</article></article><article class="legalArticle" data-lovdata-URL="LTI/forskrift/1988-04-22-309/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(godkjenningsinstans)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Offentlig godkjenning som optiker og som optiker med kontaktlinsekompetanse gis og kalles eventuelt tilbake av Helsedirektoratet eller den som Helsedirektoratet bemyndiger.</article></article><article class="legalArticle" data-lovdata-URL="LTI/forskrift/1988-04-22-309/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(godkjent skole)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Følgende skole godkjennes etter lovens § 2, første ledd, nr. 1: Kongsberg Ingeniørhøgskole, linje for optikk, studieretning optometri.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Tilleggsutdanning i kontaktlinsetilpasning gis ved samme skole.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Endring i undervisningsplanene skal godkjennes av Kultur- og vitenskapsdepartementet som videre etter eget tiltak kan gi pålegg om endring når særlige grunner foreligger.</article></article><article class="legalArticle" data-lovdata-URL="LTI/forskrift/1988-04-22-309/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(annen godkjent utdanning)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Som grunnlag for godkjenning kan også godtas utenlandsk optometrisk utdanning som er faglig jevngod og kan sidestilles med norsk utdanning, dersom særlige forhold ikke taler mot det.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilsvarende kan utenlandsk utdanning i kontaktlinsetilpasning danne grunnlag for godkjenning av kontaktlinsekompetanse, dersom utdanningen er faglig jevngod og kan sidestilles med norsk utdanning.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Godkjenning etter første og annet ledd kan gis midlertidig og på særlige vilkår. Før godkjenning gis, skal i alminnelighet det sakkyndige råd få anledning til å uttale seg.</article></article><article class="legalArticle" data-lovdata-URL="LTI/forskrift/1988-04-22-309/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(vilkår for godkjenning)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For å få offentlig godkjenning som optiker må søkeren tilfredsstille et av kravene nedenfor:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Godtgjøre å ha fullført utdanning og bestått eksamen ved godkjent skole etter forskriftens § 3.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Godtgjøre å tilfredsstille kravene i forskriftens § 4 første ledd.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">Oppfyller kravene til godkjenning i henhold til overenskomst av 25. august 1981 mellom Norge, Danmark, Finland og Sverige og godkjenning av visse yrkesgrupper som virker innen helse- og veterinærvesenet. Godkjenning gitt etter dette punkt tilbakekalles såfremt godkjenning blir tatt tilbake i det land som opprinnelig gav den.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Får å få offentlig godkjenning som optiker med kontaktlinsekompetanse må søkerne oppfylle kravene i første ledd. Videre må søker som oppfyller pkt. a ha godkjent utdanning i kontaktlinsetilpasning. Søkere som oppfyller pkt. b må enten ha norsk godkjent utdanning i kontaktelinsetilpasning eller utenlandsk utdanning som tilfredsstiller kravene i § 4 annet ledd.</article></article><article class="legalArticle" data-lovdata-URL="LTI/forskrift/1988-04-22-309/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(overgangsbestemmelse)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Offentlig godkjenning som optiker og optiker med kontaktlinsekompetanse kan også gis søker som på annen måte godtgjør å ha den nødvendige kyndighet. Søknad om godkjenning etter denne bestemmelse må sendes fylkeslegen innen 2 år etter denne forskrifts ikrafttreden.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Ved vurderingen av søknaden skal det blant annet legges vekt på følgende momenter:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">allmennutdanning</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">yrkesrettet utdanning</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">relevant tilleggsutdanning</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/6/ledd/2/punkt/4/" id="paragraf-6-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/6/ledd/2/punkt/4/ledd/1/" id="paragraf-6-ledd-2-punkt-4-ledd-1">praksis fra relevant arbeid</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/6/ledd/2/punkt/5/" id="paragraf-6-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/6/ledd/2/punkt/5/ledd/1/" id="paragraf-6-ledd-2-punkt-5-ledd-1">arbeidsforhold på tidspunktet for forskriftens ikrafttreden.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Godkjenning kan gis på særlige vilkår.</article></article><article class="legalArticle" data-lovdata-URL="LTI/forskrift/1988-04-22-309/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(midlertidig bruk av yrkestittel)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Rett til å bruke tittelen optiker inntil søknad om offentlig godkjenning er behandlet av offentlig myndighet har alle som i dag utøver optikervirksomhet, jfr. dog § 6 første ledd 2. pkt.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Rett til å bruke tittelen optiker med kontaktlinsekompetanse inntil søknad om offentlig godkjenning er behandlet, dog ikke utover 2 år etter forskriftens ikrafttreden, har:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/2/punkt/1/" id="paragraf-7-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/2/punkt/1/ledd/1/" id="paragraf-7-ledd-2-punkt-1-ledd-1">Person som oppfyller kravene i første ledd og som i tillegg har gjennomgått utdanning i kontaktlinsetilpasning i Norge eller i utlandet.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/2/punkt/2/" id="paragraf-7-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/2/punkt/2/ledd/1/" id="paragraf-7-ledd-2-punkt-2-ledd-1">Personer som fyller kravene i første ledd og som i tillegg kan dokumentere å ha drevet regelmessig praksis med kontaktlinsetilpasning i en periode på minimum 5 år.</article></article></li></ul></article></article><article class="legalArticle" data-lovdata-URL="LTI/forskrift/1988-04-22-309/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(optikeres arbeidsoppgaver)</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Optikeres virksomhet innebærer:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">Undersøkelse og konsultasjon i forbindelse med optiske og funksjonelle synsfeil.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">Behandling av slike synsfeil med optiske eller andre ikke kirurgiske og ikke medikamentelle metoder.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">Rådgivning og tilrettelegging av synsmiljøet.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/8/ledd/1/punkt/4/" id="paragraf-8-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/8/ledd/1/punkt/4/ledd/1/" id="paragraf-8-ledd-1-punkt-4-ledd-1">Henvisning til lege av personer med behandlingstrengende øyesykdommer eller andre sykdommer av betydning for synet.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/8/ledd/1/punkt/5/" id="paragraf-8-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/8/ledd/1/punkt/5/ledd/1/" id="paragraf-8-ledd-1-punkt-5-ledd-1">Fremstilling, tilpasning og distribusjon av optiske hjelpemidler.</article></article></li></ul></article></article><article class="legalArticle" data-lovdata-URL="LTI/forskrift/1988-04-22-309/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(avgrensning av optikervirksomhet)</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kun den som er lege eller som har offentlig godkjenning som optiker har rett til å ordinere synshjelpemidler.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Offentlig godkjent optiker må ikke uten ordinasjon fra eller i samråd med lege:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/ledd/2/punkt/1/" id="paragraf-9-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/9/ledd/2/punkt/1/ledd/1/" id="paragraf-9-ledd-2-punkt-1-ledd-1">ordinere synshjelpemidler til klienter som antas å lide av en øyesykdom eller annen sykdom av betydning for synet. Ved mistanke om øyesykdom eller annen sykdom av betydning for synet, skal klienten henvises til lege.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/ledd/2/punkt/2/" id="paragraf-9-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/9/ledd/2/punkt/2/ledd/1/" id="paragraf-9-ledd-2-punkt-2-ledd-1">utlevere briller til barn under 8 år med mindre disse har vært til førstegangsundersøkelse hos lege.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/9/ledd/2/punkt/3/" id="paragraf-9-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/9/ledd/2/punkt/3/ledd/1/" id="paragraf-9-ledd-2-punkt-3-ledd-1">utlevere eller ordinere individuelt tilpassede optiske synshjelpemidler for svaksynte.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/9/ledd/2/punkt/4/" id="paragraf-9-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/9/ledd/2/punkt/4/ledd/1/" id="paragraf-9-ledd-2-punkt-4-ledd-1">behandle patologiske forstyrrelser av samsynet.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/9/ledd/2/punkt/5/" id="paragraf-9-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/9/ledd/2/punkt/5/ledd/1/" id="paragraf-9-ledd-2-punkt-5-ledd-1">gjøre bruk av undersøkelsesutstyr/instrumenter som ikke står i forhold til optikernes arbeidsoppgave slik disse er beskrevet i § 8.</article></article></li></ul></article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Offentlig godkjent optiker uten kontaktlinsekompetanse har ikke rett til å tilpasse og utlevere kontaktlinser.</article></article><article class="legalArticle" data-lovdata-URL="LTI/forskrift/1988-04-22-309/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(avgrensning av kontaktlinsevirksomhet)</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Foruten lege har kun offentlig godkjent optiker med kontaktlinsekompetanse rett til å tilpasse kontaktlinser.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Optiker med kontaktlinsekompetanse må ikke uten ordinasjon fra eller i samråd med lege:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/10/ledd/2/punkt/1/" id="paragraf-10-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/10/ledd/2/punkt/1/ledd/1/" id="paragraf-10-ledd-2-punkt-1-ledd-1">tilpasse kontaktlinser til personer som antas å lide av en øyesykdom eller annen sykdom av betydning for synet. Ved mistanke om slik sykdom, skal klienten henvises til lege.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/10/ledd/2/punkt/2/" id="paragraf-10-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/10/ledd/2/punkt/2/ledd/1/" id="paragraf-10-ledd-2-punkt-2-ledd-1">utlevere kontaktlinser til barn under 12 år med mindre disse har vært til førstegangsundersøkelse hos lege.</article></article></li></ul></article></article><article class="legalArticle" data-lovdata-URL="LTI/forskrift/1988-04-22-309/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(ansvarsforhold)</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Optiker er ansvarlig for den ordinasjon vedkommende foretar samt at de synshjelpemidler som utleveres er teknisk og optisk korrekte ifølge norsk norm, og at de er i samsvar med annen optikers ellers legens ordinasjon der hvor slik foreligger.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Når optiker har mistanke om at en ordinasjon er feilaktig, skal han/hun før utlevering av hjelpemiddelet sette seg i forbindelse med den som har utstedt ordinasjon.</article></article><article class="legalArticle" data-lovdata-URL="LTI/forskrift/1988-04-22-309/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(melding, opptegnelser og tilsyn)</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Offentlig godkjent optiker skal gi melding til medisinsk-faglig ansvarlig lege i den kommune han driver virksomhet, om arbeidssted, tjenesteforhold og bolig samt om flytting og opphør av virksomhet. Helsedirektoratet kan gi nærmere bestemmelser om ytterligere meldinger.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Fylkeslegen fører tilsyn med virksomheten.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Offentlig godkjent optiker skal føre opptegnelser om sin virksomhet. Disse skal inneholde opplysninger om klientens navn og fødselsdato, navn på utstederen av brilleseddel og ordinasjon, resultat av egne undersøkelser, samt spesifikasjon av utleverte hjelpemidler. Opptegnelsene skal også omfatte opplysninger om klienten er henvist til lege. Helsedirektoratet kan gi nærmere bestemmelser om optikers opptegnelser.</article></article><article class="legalArticle" data-lovdata-URL="LTI/forskrift/1988-04-22-309/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(Det sakkyndige råd for optikervirksomhet)</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Helsedirektoratet oppnevner for fire år av gangen Det sakkyndige råd for optikervirksomhet.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Rådet skal ha leder og tre andre medlemmer med personlige varamedlemmer. Det skal være sammensatt slik at medlemmene til sammen har sakkunnskap i optikeres arbeidsoppgaver, herunder kontaktlinsetilpasning og i oftalmologisk virksomhet.</article></article><article class="legalArticle" data-lovdata-URL="LTI/forskrift/1988-04-22-309/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">(rådets oppgaver)</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Rådet skal være rådgivende organ for Helsedirektoratet.</article></article><article class="legalArticle" data-lovdata-URL="LTI/forskrift/1988-04-22-309/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">(rådets saksbehandling)</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Uttalelse fra rådet skal være skriftlig og grunngitt. Hvis det er uenighet, skal hver fraksjon avgi sin uttalelse.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Helsedirektoratet kan gi nærmere bestemmelser om rådets virksomhet og saksbehandling, herunder om taushetsplikt for rådsmedlemmene.</article></article><article class="legalArticle" data-lovdata-URL="LTI/forskrift/1988-04-22-309/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">(unntaksbestemmelse)</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Helsedirektoratet kan i det enkelte tilfelle, når særlige grunner foreligger, gjøre unntak fra bestemmelsene i denne forskrift. Uttalelse fra det sakkyndige råd skal i alminnelighet innhentes.</article></article><article class="legalArticle" data-lovdata-URL="LTI/forskrift/1988-04-22-309/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">(delegering)</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Helsedirektoratet kan foreta endringer i denne forskrift.</article></article><article class="legalArticle" data-lovdata-URL="LTI/forskrift/1988-04-22-309/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">(ikrafttreden)</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Denne forskrift trer i kraft 1. juni 1988. Fra samme tid oppheves kgl.res. av 18. desember 1936 gitt i medhold av kvaksalverloven av 19. juni 1936 nr. 9.</article></article></main></body></html>