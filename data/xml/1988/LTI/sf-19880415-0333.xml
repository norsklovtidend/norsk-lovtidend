<!DOCTYPE html><html lang="no"><head><title>Forskrift for tilskott til leplanting.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1988-04-15-333</dd><dt class="dokid">DokumentID</dt><dd class="dokid">LTI/forskrift/1988-04-15-333</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 8</dd><dt class="dateInForce">I kraft fra</dt><dd class="dateInForce">1988-04-15</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1988-05-26</dd><dt class="title">Tittel</dt><dd class="title">Forskrift for tilskott til leplanting.</dd><dt class="refid">RefID</dt><dd class="refid">forskrift/1988-04-15-333</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskott til leplanting.<ul class="tocSubUl"><li>§ 1. Føremål</li><li>§ 2. Definisjonar</li><li>§ 3. Vilkår</li><li>§ 4. Tilskottssatsar m.m.</li><li>§ 5. Søknad, sakshandsaming</li><li>§ 6. Tilsyn, kontroll, rekneskap</li><li>§ 7. Utbetaling</li><li>§ 8. Tilbakebetaling</li><li>§ 9. Dispensasjon</li><li>§ 10. Klage</li><li>§ 11. Ikraftsetjing</li></ul></li></ul></dd></dl></header><main class="documentBody" data-lovdata-URL="LTI/forskrift/1988-04-15-333" id="dokument"><h1>Forskrift for tilskott til leplanting.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 15. april 1988 med heimel i Stortingets budsjettvedtak under kap. 114D post 7D. Sjå også generelle regler for investeringstilskott til bruksutbygging, gjevne av Landbruksdepartementet mai 1971 med seinare endringar.</article><article class="legalArticle" data-lovdata-URL="LTI/forskrift/1988-04-15-333/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Føremål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Føremålet med tilskottet er å gje støtte til planting for vern av jorbruksareal og busetnad i vèrharde strøk.</article></article><article class="legalArticle" data-lovdata-URL="LTI/forskrift/1988-04-15-333/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjonar</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det kan gjevast tilskott til:</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Leplanting for vern av jordbruksareal og busetnad for å gje vern og større trivsel i vèrharde strøk. Det kan også gjevast tilskott til utprøving av plantemateriale og utprøving av leplantingsmåtar.</article></article><article class="legalArticle" data-lovdata-URL="LTI/forskrift/1988-04-15-333/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><ul class="defaultList"><li data-li-identifier="3.1" data-name="3.1"><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">3.1</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Krav til tiltaket</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Plantinga skal planleggjast og gjennomførast slik at den gjev varig vern av dyrka jord og busetnad. All planting i området skal takast med i plantingsplanen. For større planar der kommunen står som søkjar og har ansvaret for at plan blir utarbeidd, skal det utarbeidast avtaler som regulerer ansvaret for plantinga mellom kommunen og grunneigarane.</article><article class="legalP" data-absoluteaddress="/paragraf/3/punkt/1/ledd/3/" id="paragraf-3-punkt-1-ledd-3">Planteslag og sortsval må vera tilpassa dei klimatiske tilhøva der plantinga skal gjennomførast.</article><article class="legalP" data-absoluteaddress="/paragraf/3/punkt/1/ledd/4/" id="paragraf-3-punkt-1-ledd-4">Søkjaren skal skaffa fri grunn til plantinga og ordna med vedlikehald av plantefeltet. Dersom søkjaren ikkje eig grunnen der plantinga skal gjennomførast, må han ha samtykke til å gjennomføra arbeidet i eigen avtale. Avtaler om vedlikehald og om grunnavståing skal vera tinglyste på vedkomande bruk som hefte over minst 20 år. Leplantingsarealet må ikkje omdisponerast til andre føremål utan samtykke frå Statens Landbruksbank.</article></article></li><li data-li-identifier="3.2" data-name="3.2"><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">3.2</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Planleggjing</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Nødvendig plan for gjennomføring av plantinga skal utarbeidast av fylkeslandbrukskontoret eller annan kvalifisert planleggjar som fylkeslandbrukskontoret kan godkjenna.</article><article class="legalP" data-absoluteaddress="/paragraf/3/punkt/2/ledd/3/" id="paragraf-3-punkt-2-ledd-3">Det skal utarbeidast planteplan med kart eller flyfoto der arealdisponeringa m.m. er avmerka. For plantingsarbeid som strekkjer seg over fleire år skal det utarbeidast tempoplan der omfanget av kvart steg og framdrifta av plantingane er gjevne.</article><article class="legalP" data-absoluteaddress="/paragraf/3/punkt/2/ledd/4/" id="paragraf-3-punkt-2-ledd-4">Plantingsplanen skal elles innehalda:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/2/ledd/4/punkt/1/" id="paragraf-3-punkt-2-ledd-4-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/2/ledd/4/punkt/1/ledd/1/" id="paragraf-3-punkt-2-ledd-4-punkt-1-ledd-1">omtale av området med kart – jordarbeiding før planting – planteslag og sortsval – planteavstand, plantetal, plantetid og planting – supplementsplanting og gjødsling – kostnadsoverslag – administrasjon</article></article></li></ul></article><article class="legalP" data-absoluteaddress="/paragraf/3/punkt/2/ledd/5/" id="paragraf-3-punkt-2-ledd-5">I kostnadsoverslaget skal takast med material- og arbeidskostnader som er nødvendige for å gjennomføra tiltaket. Overslaget skal vera spesifisert og det må nyttast prisar som svarar til det reelle kostnadsnivået i distriktet. Utgifter til planleggjing kan takast med i kostnadsoverslaget.</article></article></li><li data-li-identifier="3.3" data-name="3.3"><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.3</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Godkjenning av planar, gebyr</article><article class="legalP" data-absoluteaddress="/paragraf/3/punkt/3/ledd/2/" id="paragraf-3-punkt-3-ledd-2">Planar, avtalar m.m må vera godkjente av fylkeslandbrukskontoret.</article><article class="legalP" data-absoluteaddress="/paragraf/3/punkt/3/ledd/3/" id="paragraf-3-punkt-3-ledd-3">For planar som blir utarbeidde av fylkeslandbrukskontoret skal det betalast gebyr etter satsar fastsette av Landbruksdepartementet.</article></article></li><li data-li-identifier="3.4" data-name="3.4"><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">3.4</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Gjennomføring av tiltaket, drift og vedlikehald</article><article class="legalP" data-absoluteaddress="/paragraf/3/punkt/4/ledd/2/" id="paragraf-3-punkt-4-ledd-2">Det er eit vilkår for tilskottet at tiltaket vert utført i samsvar med planane og halde ved like.</article></article></li></ul></article><article class="legalArticle" data-lovdata-URL="LTI/forskrift/1988-04-15-333/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskottssatsar m.m.</span></h2><ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">-</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Til leplantingstiltak som omfattar heile eller større delar av ein kommune og som blir administrert av kommunen kan det løyvast tilskott med inntil 70 % av godkjent kostnadsoverslag.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">-</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Til mindre leplantingstiltak som blir administrert av grunneigaren(ane) kan det løyvast tilskott med inntil 60 % av godkjent kostnadsoverslag.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">-</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Til utprøving av plantemateriale og metodar kan det i særlege høve løyvast tilskott med inntil 100 % av godkjent kostnadsoverslag.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">-</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Til kommunale tiltak kan det etter særskilt søknad løyvast tilskott til gjødsling høgst 2 gonger i perioden 3. til 10. år etter utplanting.</article><article class="legalP" data-absoluteaddress="/paragraf/4/punkt/4/ledd/2/" id="paragraf-4-punkt-4-ledd-2">Det kan ikkje løyvast tilskott til tiltak med godkjent kostnadsoverslag mindre enn 10.000 kroner.</article></article></li></ul></article><article class="legalArticle" data-lovdata-URL="LTI/forskrift/1988-04-15-333/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, sakshandsaming</span></h2><ul class="defaultList"><li data-li-identifier="5.1" data-name="5.1"><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">5.1</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Søknad</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Søknaden skal skrivast i tre eksemplar på søknadsblankett frå Statens Landbruksbank. Med søknaden skal følgja plan for arbeidet, kart, utgreiing om arbeidet, kostnadsoverslag og nødvendige avtalar, jfr. § 2.</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Søknad om godkjenning av kommunale planer og andre større fellestiltak med tempoplan skal etter handsaming i landbrukskontoret og fylkeslandbrukskontoret leggjast fram for Statens Landbruksbank til endelig avgjerd. Midlar til gjennomføring av tiltaket er avhengig av Stortingets årlege løyving.</article><article class="legalP" data-absoluteaddress="/paragraf/5/punkt/1/ledd/4/" id="paragraf-5-punkt-1-ledd-4">For større tiltak med tempoplan, må det kvart år sendast søknad om tilskott med nødvendige planar for arbeidet som skal utførast vedkomande år. Søknad om årlege tilskott må vera kome til fylkeslandbrukskontoret innan 20. januar og til Statens Landbruksbank innan 20. februar.</article><article class="legalP" data-absoluteaddress="/paragraf/5/punkt/1/ledd/5/" id="paragraf-5-punkt-1-ledd-5">For mindre tiltak som skal gjennomførast i løpet av ein 3-års periode, blir tilskottet gjeve som ei eingongsløyving.</article></article></li><li data-li-identifier="5.2" data-name="5.2"><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">5.2</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Sakshandsaming</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Søknaden skal sendast om landbrukskontoret for uttale til fylkelandbrukskontoret. Fylkeslandbrukskontoret skal gje uttale om faglege og økonomiske tilhøve ved tiltaket og stiller vilkår som må vera oppfyllte for at søknaden kan tilråast. Fylkeslandbrukskontoret oppnemner tilsynsmann.</article><article class="legalP" data-absoluteaddress="/paragraf/5/punkt/2/ledd/3/" id="paragraf-5-punkt-2-ledd-3">Arbeidet må ikkje påbyrjast før planane er godkjente og søknaden om tilskott er avgjort.</article></article></li><li data-li-identifier="5.3." data-name="5.3."><article class="listArticle" data-absoluteaddress="/paragraf/5/punkt/3/" id="paragraf-5-punkt-3"><span class="data-originalId">5.3.</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">Innvilging</article><article class="legalP" data-absoluteaddress="/paragraf/5/punkt/3/ledd/2/" id="paragraf-5-punkt-3-ledd-2">Statens Landbruksbank avgjer tilskottssøknaden. Ved fastsetjing av storleiken av tilskottet skal retningslinene som er gjevne i §§ 3 og 4 følgjast. Fristen for fullføring av arbeidet skal normalt vera 3 år frå innvilging. For større leplantingsarbeid som strekkjer seg over fleire år, kan Statens Landbruksbank fastsetja ein lengre frist for gjennomføring av tiltaka. Statens Landbruksbank kan etter søknad forlengja fristen, jfr. også generelle reglar for investeringstilskott til bruksutbyggjing pkt. 10.</article></article></li><li data-li-identifier="5.4" data-name="5.4"><article class="listArticle" data-absoluteaddress="/paragraf/5/punkt/4/" id="paragraf-5-punkt-4"><span class="data-originalId">5.4</span><article class="legalP" data-absoluteaddress="/paragraf/5/punkt/4/ledd/1/" id="paragraf-5-punkt-4-ledd-1">Prioritering</article><article class="legalP" data-absoluteaddress="/paragraf/5/punkt/4/ledd/2/" id="paragraf-5-punkt-4-ledd-2">Landbruksdepartementet kan fastsetja fylkeskvoter og prioriteringsreglar for tilskottet.</article></article></li></ul></article><article class="legalArticle" data-lovdata-URL="LTI/forskrift/1988-04-15-333/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn, kontroll, rekneskap</span></h2><ul class="defaultList"><li data-li-identifier="6.1" data-name="6.1"><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">6.1</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Tilsyn, kontroll</article><article class="legalP" data-absoluteaddress="/paragraf/6/punkt/1/ledd/2/" id="paragraf-6-punkt-1-ledd-2">Fylkeslandbrukskontoret eller den kontoret gjev fullmakt, skal før utbetaling av tilskottet, kontrollere at arbeidet er utført i samsvar med planen og føresegnene som er gjevne i denne forskrifta.</article><article class="legalP" data-absoluteaddress="/paragraf/6/punkt/1/ledd/3/" id="paragraf-6-punkt-1-ledd-3">Ferdiggodkjenning blir gjeve av fylkeslandbrukskontoret eller den fylkeslandbrukskontoret gjev fullmakt.</article><article class="legalP" data-absoluteaddress="/paragraf/6/punkt/1/ledd/4/" id="paragraf-6-punkt-1-ledd-4">Landbrukskontoret og fylkeslandbrukskontoret fører tilsyn med at vilkåra for tilskottet blir overhaldne. Brukaren/søkjaren må finna seg i nødvendig kontroll i samband med dette og gje turvande opplysningar.</article><article class="legalP" data-absoluteaddress="/paragraf/6/punkt/1/ledd/5/" id="paragraf-6-punkt-1-ledd-5">Landbruksdepartementet fører tilsyn med at tilskottsordninga blir praktisert i samsvar med forskrifta.</article><article class="legalP" data-absoluteaddress="/paragraf/6/punkt/1/ledd/6/" id="paragraf-6-punkt-1-ledd-6">6.2 Rekneskap</article><article class="legalP" data-absoluteaddress="/paragraf/6/punkt/1/ledd/7/" id="paragraf-6-punkt-1-ledd-7">Det skal førast rekneskap for plantingsarbeidet. Utgiftspostane i rekneskapen må kunne dokumenterast med bilag. Eigen arbeidsinnsats skal dokumenterast med timelister.</article><article class="legalP" data-absoluteaddress="/paragraf/6/punkt/1/ledd/8/" id="paragraf-6-punkt-1-ledd-8">Godtgjort utdrag av rekneskapen som viser anleggsutgiftene og korleis desse blir dekka, skal sendast fylkeslandbrukskontoret saman med ferdigattesten og siste utbetaligsoppmoding.</article><article class="legalP" data-absoluteaddress="/paragraf/6/punkt/1/ledd/9/" id="paragraf-6-punkt-1-ledd-9">Meirverdi- eller investeringsavgift skal førast som eigen post. Rekneskapen skal vera revidert.</article></article></li></ul></article><article class="legalArticle" data-lovdata-URL="LTI/forskrift/1988-04-15-333/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskott vert utbetalt av fylkeslandbrukskontoret etter tilvisning frå landbrukskontoret når det føreligg skriftleg melding frå søkjaren og attestasjon frå tilsynsmannen. Krav om utbetaling av årlege løyvingar til tiltak med tempoplan må vera komen til Statens Landbruksbank innan 15. november. For øvrig skjer utbetaling etter nærare føresegner frå Statens Landbruksbank.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom arbeida ikkje er fullførte innan den fastsette fristen, og fristen ikkje er forlenga, skal tilskottet reknast ut frå kostnadane berre for det arbeidet som er gjort ferdig.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">For tiltak der tilskottet er gjeve som ei eingongsløyving, kan det utbetalast forskot på inntil 75 % av innvilga tilskott når ein tisvarande del av arbeida er utført. Er arbeida kostnadsrekna til mindre enn 40.000 kroner skal det ikkje utbetalast forskot.</article></article><article class="legalArticle" data-lovdata-URL="LTI/forskrift/1988-04-15-333/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Syner det seg ved kontroll at omfanget av dei utførte arbeida er mindre enn det tilskottet er utmålt etter, skal den overskytande delen av tilskottet betalast attende.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Tilskottet kan krevjast tilbakebetalt, heilt eller delvis, dersom føresetnadane for tilskottet ikkje er oppfyllte. Krav om tilbakebetaling skal setjast fram av Statens Landbruksbank straks banken har fått kjennskap til forhold som medfører heil eller delvis attendebetaling av tilskottet. Det kan krevjast morarenter for tilskott som blir kravd attendebetalt.</article></article><article class="legalArticle" data-lovdata-URL="LTI/forskrift/1988-04-15-333/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Landbruksdepartementet kan fråvika føresegnene i denne forskrifta dersom særlige grunnar tilseier dette. Dispensasjon kan ikkje gå utover føremålet med tilskottsordninga og heller ikkje det som er fastsett ved Stortingsvedtak eller er kravd i lov eller særskild forskrift.</article></article><article class="legalArticle" data-lovdata-URL="LTI/forskrift/1988-04-15-333/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er gjort i medhald av denne forskrifta gjeve klagerett etter lov av 10. februar 1967 om behandlingsmåten i forvaltningssaker (forvaltningslova), kap. VI.</article></article><article class="legalArticle" data-lovdata-URL="LTI/forskrift/1988-04-15-333/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikraftsetjing</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrifta trer i kraft straks. Samstundes er reglar for tilskott til leplanting gjevne av Landbruksdepartementet september 1979 oppheva.</article></article></main></body></html>