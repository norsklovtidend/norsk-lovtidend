<!DOCTYPE html><html lang="no"><head><title>Retningslinjer for bruk av liturgisk drakt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1988-11-11-4150</dd><dt class="dokid">DokumentID</dt><dd class="dokid">LTI/forskrift/1988-11-11-4150</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 22</dd><dt class="dateInForce">I kraft fra</dt><dd class="dateInForce">1989-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1997-10-31</dd><dt class="title">Tittel</dt><dd class="title">Retningslinjer for bruk av liturgisk drakt.</dd><dt class="miscInformation">Annet om dokumentet</dt><dd class="miscInformation">Fastsatt av Kirkemøtet 11. november 1988 med hjemmel i kgl.res. 1. november 1985.</dd><dt class="refid">RefID</dt><dd class="refid">forskrift/1988-11-11-4150</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Retningslinjer for bruk av liturgisk drakt.<ul class="tocSubUl"><li>1. Bruk av liturgisk drakt</li><li>2. Godkjenning og bemyndigelse</li><li>3. Eiendomsforhold og økonomi</li></ul></li></ul></dd></dl></header><main class="documentBody" data-lovdata-URL="LTI/forskrift/1988-11-11-4150" id="dokument"><h1>Retningslinjer for bruk av liturgisk drakt.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1988-11-11-4150/KAPITTEL_1" data-partID="k1"><h2>1. Bruk av liturgisk drakt</h2><article class="marginIdArticle" data-partID="a1.1" data-absoluteaddress="/kapittel/1/punkt/1/" id="kapittel-1-punkt-1"><span class="data-marginOriginalId">1.1</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1"><i>Liturgisk drakt</i> bæres av prest, kateket og diakon under utførelse av liturgiske tjenesteoppdrag. Også andre som innehar tjeneste i kirken, kan bære liturgisk drakt under utførelse av liturgiske tjenesteoppdrag.</article><article class="legalP" data-absoluteaddress="/kapittel/1/punkt/1/ledd/2/" id="kapittel-1-punkt-1-ledd-2">Liturgisk drakt for prest er enten hvit alba og stola, eller samarie og messeskjorte for dem som har tatt det i bruk før.</article><article class="legalP" data-absoluteaddress="/kapittel/1/punkt/1/ledd/3/" id="kapittel-1-punkt-1-ledd-3">Liturgisk drakt for prestevikar, kateket og diakon er hvit alba. Liturgisk drakt for diakonisse kan være diakonissedrakten.</article><article class="legalP" data-absoluteaddress="/kapittel/1/punkt/1/ledd/4/" id="kapittel-1-punkt-1-ledd-4">Liturgisk drakt for leke gudstjenesteledere, nattverdassistenter, tekstlesere og andre som har kirkelig tjenesteoppdrag, er enkel hvit kappe, dersom liturgisk drakt brukes. Hvis ikke, brukes høvelig sivil drakt.</article><article class="legalP" data-absoluteaddress="/kapittel/1/punkt/1/ledd/5/" id="kapittel-1-punkt-1-ledd-5">Liturgisk drakt brukes med eller uten hvitt belte (singulum). Til liturgisk drakt brukes sorte sko.</article></article><article class="marginIdArticle" data-partID="a1.2" data-absoluteaddress="/kapittel/1/punkt/2/" id="kapittel-1-punkt-2"><span class="data-marginOriginalId">1.2</span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1"><i>Alba</i> godkjent til bruk for prest i Den norske kirke er en fotsid hvit kappe med halsåpning, ermevidde, ryggfolder og stoff i hovedsak svarende til beskrivelse i kgl.res. av 30. mai 1980, og med de presiseringer som er foretatt i den til enhver tid gjeldende veiledningsbrosjyre.</article><article class="legalP" data-absoluteaddress="/kapittel/1/punkt/2/ledd/2/" id="kapittel-1-punkt-2-ledd-2">Alba godkjent til bruk for prestevikar, kateket og diakon er fotsid hvit alba, med trekantformet krage, stor ermevidde og ryggfolder. Når teologiske studenter fungerer som prestevikarer, kan de bruke samme slags alba som presten. Andre lege personer som utfører liturgisk tjenesteoppdrag, kan bære en enkel hvit kappe.</article></article><article class="marginIdArticle" data-partID="a1.3" data-absoluteaddress="/kapittel/1/punkt/3/" id="kapittel-1-punkt-3"><span class="data-marginOriginalId">1.3</span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1"><i>Stola</i> godkjent til bruk i Den norske kirke er et farget bånd med bredde 8-12 cm, som bæres slik at stolastolpene henger rett ned.</article><article class="legalP" data-absoluteaddress="/kapittel/1/punkt/3/ledd/2/" id="kapittel-1-punkt-3-ledd-2">Stolaen er et symbol i seg selv, men bør også være utstyrt med et symbol i nakken (kors eller chi rho). Dersom det skal være flere symboler på stolaen, må det tilstrebes enkelhet, og en må sørge for at symbolene er klare og blir samordnet både i motivvalg og utførelse.</article><article class="legalP" data-absoluteaddress="/kapittel/1/punkt/3/ledd/3/" id="kapittel-1-punkt-3-ledd-3">Fargen på stolaen til enhver tid bestemmes av kirkeåret og de kirkelige handlinger, etter retningslinjene for liturgiske farger i kirkens bøker (se «Gudstjenester», kapittel I E). Fargene er: Hvitt, rødt, fiolett og grønt. På fiolett stola bør gull dekor ikke brukes.</article><article class="legalP" data-absoluteaddress="/kapittel/1/punkt/3/ledd/4/" id="kapittel-1-punkt-3-ledd-4">Stola brukes normalt også sammen med messehagel, og disse bør være tilpasset hverandre, slik at helhetsinntrykket ikke blir sprikende.</article></article><article class="marginIdArticle" data-partID="a1.4" data-absoluteaddress="/kapittel/1/punkt/4/" id="kapittel-1-punkt-4"><span class="data-marginOriginalId">1.4</span><article class="legalP" data-absoluteaddress="/kapittel/1/punkt/4/ledd/1/" id="kapittel-1-punkt-4-ledd-1"><i>Messehagel</i> (casula) lages helst av lett, mykt og holdbart materiale. Den bør ha god lengde (ca 125 cm) og vidde.</article><article class="legalP" data-absoluteaddress="/kapittel/1/punkt/4/ledd/2/" id="kapittel-1-punkt-4-ledd-2">Messehagel skal bæres av forrettende prest under altertjeneste på høytidsdager og under nattverdfeiring. En prest som assisterer ved nattverden, bærer alba og stola, eventuelt messeskjorte utenpå samarie. Messehagel han også bæres av forrettende prest i prosesjon og under altertjeneste ved konfirmasjon, kirkejubileum ol. Messehagel skal ikke brukes på prekestolen. Messehagel bæres ikke av andre enn prest og biskop.</article></article><article class="marginIdArticle" data-partID="a1.5" data-absoluteaddress="/kapittel/1/punkt/5/" id="kapittel-1-punkt-5"><span class="data-marginOriginalId">1.5</span><article class="legalP" data-absoluteaddress="/kapittel/1/punkt/5/ledd/1/" id="kapittel-1-punkt-5-ledd-1"><i>Gravferdskappe</i> til bruk på kirkegården kan bæres over mørk dress, kjole eller alba; i siste tilfelle skal alba med stola bæres under kappen.</article></article><article class="marginIdArticle" data-partID="a1.6" data-absoluteaddress="/kapittel/1/punkt/6/" id="kapittel-1-punkt-6"><span class="data-marginOriginalId">1.6</span><article class="legalP" data-absoluteaddress="/kapittel/1/punkt/6/ledd/1/" id="kapittel-1-punkt-6-ledd-1"><i>Korkåpe</i> bæres av biskop i Den norske kirke sammen med alba, stola og gullkors.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1988-11-11-4150/KAPITTEL_2" data-partID="k2"><h2>2. Godkjenning og bemyndigelse</h2><article class="marginIdArticle" data-partID="a2.1" data-absoluteaddress="/kapittel/2/punkt/1/" id="kapittel-2-punkt-1"><span class="data-marginOriginalId">2.1</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Biskopene bemyndiges til å godkjenne stoff og utførelse for alba, og stoff, farge og symboler for stola, på grunnlag av kgl.res. av 30. mai 1980 sammenholdt med de presiseringer som er foretatt i den til enhver tid gjeldende veiledningsbrosjyre. I tvilstilfelle legger biskopene saken fram for Kirkerådet til uttalelse.</article></article><article class="marginIdArticle" data-partID="a2.2" data-absoluteaddress="/kapittel/2/punkt/2/" id="kapittel-2-punkt-2"><span class="data-marginOriginalId">2.2</span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Kirkemøtet fatter vedtak om alternative albamodeller etter anbefaling fra Kirkerådet.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1988-11-11-4150/KAPITTEL_3" data-partID="k3"><h2>3. Eiendomsforhold og økonomi</h2><article class="marginIdArticle" data-partID="a3.1" data-absoluteaddress="/kapittel/3/punkt/1/" id="kapittel-3-punkt-1"><span class="data-marginOriginalId">3.1</span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">Utgiftene til alba og stola for de tjenestegrupper som er pålagt å bruke dette, dekkes av arbeidsgiver etter satser som fastsettes ved forhandlinger. Kateket og diakon kan bare pålegges å bære liturgisk drakt hvis arbeidsgiveren har stilt slik til disposisjon.</article></article><article class="marginIdArticle" data-partID="a3.2" data-absoluteaddress="/kapittel/3/punkt/2/" id="kapittel-3-punkt-2"><span class="data-marginOriginalId">3.2</span><article class="legalP" data-absoluteaddress="/kapittel/3/punkt/2/ledd/1/" id="kapittel-3-punkt-2-ledd-1">Ved siden av liturgiske klær som tilhører den enkelte tjenesteinnehaver, bør det i alle kirker finnes et sett liturgiske klær som er tilpasset kirkerommet og det øvrige liturgiske utstyr. Det bør også være tilgjengelig liturgiske klær for tjenesteinnehavere som ønsker å bruke slike uten å ha plikt til det; utgiftene dekkes av kommunen. Også gravferdskappe betales av kommunen.</article></article></section></main></body></html>