<!DOCTYPE html><html lang="no"><head><title>Forskrift om avgift på smøreolje m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">FOR-1988-03-29-252</dd><dt class="dokid">DokumentID</dt><dd class="dokid">LTI/forskrift/1988-03-29-252</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1988 Nr. 6</dd><dt class="dateInForce">I kraft fra</dt><dd class="dateInForce">1988-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1933-05-19-11</li></ul></dd><dt class="dateOfPublication">Kunngjort</dt><dd class="dateOfPublication">1988-04-20</dd><dt class="title">Tittel</dt><dd class="title">Forskrift om avgift på smøreolje m.v.</dd><dt class="refid">RefID</dt><dd class="refid">forskrift/1988-03-29-252</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift på smøreolje m.v.<ul class="tocSubUl"><li>§ 1. Avgiftsplikten omfatter</li><li>§ 2. Avgiftsplikt oppstår</li><li>§ 3. Avgiftsgrunnlaget</li><li>§ 4. Meldeplikt – registrering</li><li>§ 5. Avgiftsfri overføring</li><li>§ 6. Tilintetgjøring av varer</li><li>§ 7. Oppgave og betalingsfrist</li><li>§ 8. Renteberegning</li><li>§ 9. Innførsel</li><li>§ 10. Utførsel</li><li>§ 11. Tankanlegg</li><li>§ 12. Regnskap</li><li>§ 13. Sikkerhet for skyldig avgift</li><li>§ 14. Kontroll</li><li>§ 15. Taushetsplikt</li><li>§ 16. Utfyllende bestemmelser</li><li>§ 17. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1988-03-29-252" id="dokument"><h1>Forskrift om avgift på smøreolje m.v.</h1><article class="legalP" data-absoluteaddress="/ledd/1/" id="ledd-1">Fastsatt av Finansdepartementet 29. mars 1988 i medhold av lov av 19. mai 1933 nr. 11 og Stortingets avgiftsvedtak.</article><article class="legalArticle" data-lovdata-URL="LTI/forskrift/1988-03-29-252/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgiftsplikten omfatter</span></h2><ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">a.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Motor- og girsmøreolje (auto, marine og fly) og industrielle smøreoljer som hører under tolltariffens varenr. 27.10.0095, 34.03.1900 og 34.03.9900.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">b.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">Hydrauliske oljer som hører under tolltariffens varenr. 27.10.0099 og 38.19.0000.</article></article></li></ul><article class="legalP" data-absoluteaddress="/paragraf/1/ledd/1/" id="paragraf-1-ledd-1">Avgiftsplikten gjelder mineraloljebaserte smøreoljer og tilsvarende produkter av annen opprinnelse.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Unntatt fra avgift ved innførsel er smøreoljer og hydrauliske oljer som er påfylt kjøretøyers maskineri, maskiner o.l. og hvor oljen er nødvendig for at slikt utstyr skal funksjonere etter sin hensikt.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Unntatt fra avgift er smøreoljer og hydrauliske oljer m.v. i detaljforpakninger med innhold mindre enn 0,15 liter.</article></article><article class="legalArticle" data-lovdata-URL="LTI/forskrift/1988-03-29-252/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftsplikt oppstår</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For varer som tilvirkes her i landet, oppstår avgiftsplikten ved levering/uttak fra tilvirkeren, herunder levering/uttak til eget utsalg eller uttak til eget bruk.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For varer som innføres oppstår avgiftsplikten ved innførselen.</article></article><article class="legalArticle" data-lovdata-URL="LTI/forskrift/1988-03-29-252/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgiftsgrunnlaget</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Til grunn for beregningen av avgiften legges varens mengde angitt i liter.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Der varen omsettes i detaljforpakning skal det gis opplysning om vareenhetens størrelse. Vare som er angitt i vekt avgiftsbelegges etter liter/volum omregnet etter spesifikk vekt. De avgiftspliktige skal til enhver tid føre liste over sine avgiftspliktige varer.</article></article><article class="legalArticle" data-lovdata-URL="LTI/forskrift/1988-03-29-252/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Meldeplikt – registrering</span></h2><article class="defaultP">1. <i>Produsenter</i></article><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det skal sendes registreringsmelding til direktoratet om eksisterende produksjon og om iverksetting av ervervsmessig produksjon av avgiftspliktige varer.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Som produksjon (tilvirkning) blir også å anse ompakking, tapping, fylling, m.v. i særskilt emballasje som skal følge varen til forbruker.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Opphører virksomheten eller stanses den i et tidsrom av minst 3 måneder, skal det meldes fra snarest mulig om dette og også om eventuell gjenopptakelse av driften.<p class="leddfortsettelse">2. <i>Importører</i></p></article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Virksomheter som innfører avgiftspliktig smøreolje m.v. kan på vilkår direktoratet fastsetter registreres når virksomheten har innførsel på minst 100 kubikkmeter i året.<p class="leddfortsettelse">3. <i>Avgiftsfri bruk</i></p></article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Direktoratet kan etter søknad og på vilkår det fastsetter, samtykke i registrering av importører som regelmessig innfører varer til avgiftsfri bruk i henhold til § 3 i Stortingets avgiftsvedtak.</article></article><article class="legalArticle" data-lovdata-URL="LTI/forskrift/1988-03-29-252/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgiftsfri overføring</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Registrerte virksomheter kan på vilkår direktoratet fastsetter levere til andre registrerte virksomheter avgiftspliktig smøreolje m.v. uten avgift.</article></article><article class="legalArticle" data-lovdata-URL="LTI/forskrift/1988-03-29-252/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tilintetgjøring av varer</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Direktoratet gir bestemmelser om kontroll, regnskapsføring og eventuell refusjon av betalt avgift ved tilintetgjøring av varer hos de avgiftspliktige.</article></article><article class="legalArticle" data-lovdata-URL="LTI/forskrift/1988-03-29-252/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Oppgave og betalingsfrist</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Registrerte virksomheter i henhold til § 4 nr. 1 og 2 skal for hver måned innen utløpet av påfølgende måned sende oppgaver på fastsatt skjema til direktoratet over månedens levering/uttak av avgiftspliktige varer, herunder uttak til eget bruk og til eget utsalg.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Avgiftsoppgaven skal sendes inn selv om det i terminen ikke har vært avgiftspliktig omsetning (0-oppgave). Oppgaven skal være undertegnet av den avgiftspliktige eller av en som kan forplikte ham. Beregnet avgift i samsvar med oppgaven betales til direktoratet innen utløpet av oppgavefristen.</article></article><article class="legalArticle" data-lovdata-URL="LTI/forskrift/1988-03-29-252/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Renteberegning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">For avgift som ikke er betalt ved forfall, betales renter med 1 1/2 pst. pr. måned eller del av måned. Renter beregnes ikke når avgiftsgrunnlaget for renteberegningen er under kr. 200.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved renteberegning avrundes avgiftsbeløpet nedover til nærmeste 100 kroner. Rentebeløp under kr 50 oppkreves ikke.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Disse bestemmelser får anvendelse også ved beregning av renter av avgiftsbeløp vedrørende importvarer som etter forskrift skal betales til tollvesenet.</article></article><article class="legalArticle" data-lovdata-URL="LTI/forskrift/1988-03-29-252/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Innførsel</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Innførsel av avgiftspliktige varer skal skje etter de samme regler og på de samme vilkår som gjelder for toll, så langt de passer og ikke annet er bestemt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Registrerte virksomheter i henhold til § 4 kan på de vilkår direktoratet fastsetter innføre fra utlandet avgiftspliktige varer uten avgift. Varene skal regnskapsføres som tilgang i beholdningsregnskapet og, med unntak for virksomheter registrert etter § 4 pkt. 3, avgiftsbelegges etter de samme regler som gjelder for varer som tilvirkes innenlands.</article></article><article class="legalArticle" data-lovdata-URL="LTI/forskrift/1988-03-29-252/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Utførsel</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Avgiftspliktig smøreolje m.v. som utføres fra registrerte virksomheters ikke-avgiftsberiktigede lagre, kan føres til fradrag i bedriftenes attesterte avgiftsoppgaver.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">For smøreoljer m.v. som utføres til utlandet fra avgiftsberiktiget lager, refunderes avgiften etter søknad til direktoratet bilagt tolldeklarasjon for utførsel av varer.</article></article><article class="legalArticle" data-lovdata-URL="LTI/forskrift/1988-03-29-252/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Tankanlegg</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Direktoratet kan forlange godkjennelse av registrerte virksomheters anlegg for oppbevaring, pumping og levering/uttak m.m. av ubeskattet smøreolje m.v.</article></article><article class="legalArticle" data-lovdata-URL="LTI/forskrift/1988-03-29-252/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Regnskap</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Registrert virksomhet skal føre regnskap over tilgang, beholdning, levering/uttak og uttak til eget bruk av avgiftspliktig smøreolje m.v. Differansen mellom den faktiske beholdning og den regnskapsmessige beholdning skal fremgå av regnskapet.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Det skal føres regnskap over avgiftsfrie overføringer mellom selskapene.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Regnskapet skal føres på en slik måte at omfanget av avgiftspliktig salg for hver termin lett kan påvises og kontrolleres.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Nærmere pålegg om regnskapsføringen kan gis av direktoratet.</article></article><article class="legalArticle" data-lovdata-URL="LTI/forskrift/1988-03-29-252/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Sikkerhet for skyldig avgift</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Direktoratet kan kreve at nye tilvirkere og importører av smøreolje m.v. stiller sikkerhet for skyldig avgift. Direktoratet kan også kreve at det blir stilt sikkerhet for skyldig avgift i tilfeller hvor tilvirker eller importør gjentatte ganger betaler avgiften for sent eller for øvrig måtte gjøre seg skyldig i grov overtredelse av avgiftsbestemmelsene, hvorved avgift blir unndratt statskassen.</article></article><article class="legalArticle" data-lovdata-URL="LTI/forskrift/1988-03-29-252/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Tjenestemenn fra direktoratet og tollvesenet skal i kontrolløyemed når som helst ha adgang til å foreta ettersyn i tilvirkers, oppdragsfirmas og importørs produksjons- og lagerlokaler, samt i alle rom som står i forbindelse med disse. De kan til enhver tid kreve seg forelagt eller sendt inn til gjennomsyn regnskaper med bilag. Tjenestemenn fra direktoratet og tollvesenet har videre rett til i kontrolløyemed å foreta undersøkelser av forretningslokaler og forretningsbøker med bilag hos enhver som i næringsvirksomhet forhandler avgiftspliktige varer samt hos produsenter og forhandlere av råvarer, halvfabrikata og utstyr som nyttes til produksjon av avgiftspliktige varer.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Vedkommende virksomhets eier eller styrer samt funksjonærer og arbeidere er pliktig til å yte kontrollens tjenestemenn hjelp og veiledning i deres kontrollarbeid.</article></article><article class="legalArticle" data-lovdata-URL="LTI/forskrift/1988-03-29-252/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Enhver som innehar offentlig verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsen gjelder heller ikke når almene hensyn tilsier at opplysningene gis og departementet samtykker i dette.</article><article class="legalP" data-absoluteaddress="/paragraf/15/ledd/3/" id="paragraf-15-ledd-3">Den som mottar opplysninger i medhold av annet ledd har selv taushetsplikt om disse.</article></article><article class="legalArticle" data-lovdata-URL="LTI/forskrift/1988-03-29-252/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Spørsmål om avgiftspliktens omfang forelegges direktoratet. Direktoratet kan gi nærmere bestemmelser til presisering, utfylling og gjennomføring av forskriften, herunder beregning, tilbakebetaling og kontroll m.v.</article></article><article class="legalArticle" data-lovdata-URL="LTI/forskrift/1988-03-29-252/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Denne forskrift trer i kraft 1. mai 1988.</article></article></main></body></html>