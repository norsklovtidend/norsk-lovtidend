<!DOCTYPE html><html lang="no"><head><title>Forskrift om silopressaft.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:29</dd><dt class="legacyID">Datokode</dt><dd class="legacyID">FOR-1982-06-10-1041</dd><dt class="dokid">DokumentID</dt><dd class="dokid">LTI/forskrift/1982-06-10-1041</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 15</dd><dt class="dateInForce">I kraft fra</dt><dd class="dateInForce">1982-06-10</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-26-75/§3</li><li>lov/1970-06-26-75/§5a</li><li>lov/1970-06-26-75/§10</li></ul></dd><dt class="dateOfPublication">Kunngjort</dt><dd class="dateOfPublication">1982-07-12</dd><dt class="title">Tittel</dt><dd class="title">Forskrift om silopressaft.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 10. juni 1982 i medhold av lov 26. juni 1970 nr. 75 om vern mot vannforurensning § 3, § 5a, jfr. kgl.res. 31. mai 1974, og § 10 annet ledd.</dd><dt class="refid">RefID</dt><dd class="refid">forskrift/1982-06-10-1041</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om silopressaft.<ul class="tocSubUl"><li>§ 1. Virkeområde og definisjoner</li><li>§ 2. Forbud mot vannforurensning</li><li>§ 3. Krav til siloanlegg</li><li>§ 4. Landbruksmyndighetenes kontroll</li><li>§ 5. Forurensningsmyndighetenes kontroll</li><li>§ 6. Ansvar</li><li>§ 7. Unntak</li><li>§ 8. Klage</li><li>§ 9. Tvangsmulkt</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1982-06-10-1041" id="dokument"><h1>Forskrift om silopressaft.</h1><article class="legalArticle" data-lovdata-URL="LTI/forskrift/1982-06-10-1041/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskriftene gjelder for siloanlegg hvor oppsamling, lagring og disponering av silopressaft kan medføre forurensning.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med siloanlegg menes silo for gras, grønfôr og andre vekster, med nødvendig utstyr for oppsamling, lagring og disponering av silopressaft.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Med silopressaft menes væske fra siloanlegg.</article></article><article class="legalArticle" data-lovdata-URL="LTI/forskrift/1982-06-10-1041/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forbud mot vannforurensning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Silopressaft skal samles opp, lagres og diponeres slik at den ikke fører til forurensning eller fare for forurensning av vassdrag, eller av grunnvannsforekomster som det knytter seg drikkevannsinteresser til.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Silopressaft kan ledes til åpne hav/sjøområder med gode strømnings- og utskiftningsforhold.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fylkesmannen kan ved enkeltvedtak eller forskrift bestemme at utslipp av silopressaft skal være forbudt i bestemte sjøområder.</article></article><article class="legalArticle" data-lovdata-URL="LTI/forskrift/1982-06-10-1041/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til siloanlegg</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved nybygging eller større utbedring av siloanlegg skal de tekniske retningslinjene som er fastsatt av Landbruksdepartementet følges.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fylkeslandbrukskontoret kan i særlige tilfelle gjøre unntak fra de tekniske retningslinjene. Fylkesmannen skal underrettes når slikt unntak gjøres.</article></article><article class="legalArticle" data-lovdata-URL="LTI/forskrift/1982-06-10-1041/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Landbruksmyndighetenes kontroll</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Nye siloanlegg skal kontrolleres av fylkeslandbrukskontoret før de tas i bruk. Det samme gjelder for større utbedringer av siloanlegget. Det skal kontrolleres at de tekniske retningslinjene er fulgt og at arbeidet ellers er utført etter planene.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fylkeslandbrukskontorets myndighet etter denne bestemmelsen kan delegeres til landbrukskontoret i kommunen.</article></article><article class="legalArticle" data-lovdata-URL="LTI/forskrift/1982-06-10-1041/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forurensningsmyndighetenes kontroll</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen fører tilsyn med at forskriftene følges. Ved utøvelsen av tilsynet kommer vannvernlovens §§ 13 – 15a til anvendelse.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom det ved kontroll viser seg at kravene i § 2 ikke er tilfredsstilt, kan fylkesmannen gi pålegg om å gjennomføre nødvendige tiltak.</article></article><article class="legalArticle" data-lovdata-URL="LTI/forskrift/1982-06-10-1041/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Eieren og brukeren av siloanlegget er ansvarlig for at disse forskriftene følges.</article></article><article class="legalArticle" data-lovdata-URL="LTI/forskrift/1982-06-10-1041/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkesmannen kan i særlige tilfelle gjøre unntak fra disse forskriftene.</article></article><article class="legalArticle" data-lovdata-URL="LTI/forskrift/1982-06-10-1041/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forvaltningslovens regler gjelder for saker som behandles i medhold av disse forskriftene.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fylkesmannens avgjørelser etter disse forskriftene kan påklages til Miljøverndepartementet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Fylkeslandbrukskontorets avgjørelser etter §§ 3 og 4 kan påklages til Landbruksdepartementet</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Avgjørelser truffet av landbrukskontoret i kommunen i henhold til § 4 kan påklages til fylkeslandbrukskontoret.</article></article><article class="legalArticle" data-lovdata-URL="LTI/forskrift/1982-06-10-1041/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tvangsmulkt</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">For å sikre at bestemmelsene i disse forskriftene eller vedtak i medhold av forskriftene blir gjennomført, kan forurensningsmyndighetene fastsette tvangsmulkt, jfr. vannvernlovens § 11 a.</article></article><article class="legalArticle" data-lovdata-URL="LTI/forskrift/1982-06-10-1041/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Bestemmelsene i vannvernlovens § 17 om straff gjelder ved overtredelse av disse forskriftene eller vedtak truffet med hjemmel i forskriftene.</article></article><article class="legalArticle" data-lovdata-URL="LTI/forskrift/1982-06-10-1041/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Disse forskriftene trer i kraft straks.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Forskrifter for avrenning fra silo for gras og andre grønfôrvekster fastsatt av Miljøverndepartementet den 2. august 1973 oppheves ved disse forskriftenes ikrafttredelse. Det samme gjelder midlertidige tillatelser gitt i medhold av forskriftene av 2. august 1973.</article></article></main></body></html>