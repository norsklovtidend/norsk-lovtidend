<!DOCTYPE html><html lang="no"><head><title>Forskrift om tekniske krav for godkjenning av bøyelys.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:19</dd><dt class="legacyID">Datokode</dt><dd class="legacyID">FOR-1982-03-23-647</dd><dt class="dokid">DokumentID</dt><dd class="dokid">LTI/forskrift/1982-03-23-647</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 9</dd><dt class="dateInForce">I kraft fra</dt><dd class="dateInForce">1984-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1982-05-07</dd><dt class="title">Tittel</dt><dd class="title">Forskrift om tekniske krav for godkjenning av bøyelys.</dd><dt class="refid">RefID</dt><dd class="refid">forskrift/1982-03-23-647</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tekniske krav for godkjenning av bøyelys.<ul class="tocSubUl"><li>§ 1. Rekkevidde</li><li>§ 2. Farge</li><li>§ 3. Blinklys</li><li>§ 4. Levetid</li><li>§ 5. Åpningsvinkel</li><li>§ 6. Dagslysbryter</li><li>§ 7. Lyskilde</li><li>§ 8. Trykkbestandighet</li><li>§ 9. Batterier, lampe</li><li>§ 10. Vekt, materialer</li><li>§ 11. Prøving</li><li>§ 12. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1982-03-23-647" id="dokument"><h1>Forskrift om tekniske krav for godkjenning av bøyelys.</h1><article class="legalP" data-absoluteaddress="/ledd/1/" id="ledd-1">I medhold av § 5 i Fiskeridepartementets forskrifter av 5. februar 1982 om merking av fiskeredskaper har Fiskeridirektøren 23. mars 1982 bestemt:</article><article class="legalArticle" data-lovdata-URL="LTI/forskrift/1982-03-23-647/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Rekkevidde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Bøyelyset skal i horisontal retning, i standard klar atmosfære (metrologisk sikt 13.5 n.mil), ha en rekkevidde i mørke på minst 2 n.mil. Det tilsvarer en effektiv lysstyrke på minst 4,3 cd. Den effektive lysstyrken skal beregnes etter Allard's metode.</article></article><article class="legalArticle" data-lovdata-URL="LTI/forskrift/1982-03-23-647/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Farge</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Lyset skal være gult i samsvar med de internasjonale bestemmelser for signallys (IALA System A, CIE). Dette medfører at fargekoordinatene for lyset skal ligge innenfor et rektangel i fargediagrammet der hjørnepunktene er gitt ved følgende koordinater:<table><tbody><tr><td data-text-align="center" data-vertical-align="top" /><td data-text-align="center" data-vertical-align="top">A</td><td data-text-align="center" data-vertical-align="top">B</td><td data-text-align="center" data-vertical-align="top">C</td><td data-text-align="center" data-vertical-align="top">D</td></tr><tr><td data-text-align="center" data-vertical-align="top">x</td><td data-text-align="center" data-vertical-align="top">0,600</td><td data-text-align="center" data-vertical-align="top">0,596</td><td data-text-align="center" data-vertical-align="top">0,555</td><td data-text-align="center" data-vertical-align="top">0,560</td></tr><tr><td data-text-align="center" data-vertical-align="top">y</td><td data-text-align="center" data-vertical-align="top">0,400</td><td data-text-align="center" data-vertical-align="top">0,396</td><td data-text-align="center" data-vertical-align="top">0,435</td><td data-text-align="center" data-vertical-align="top">0,440</td></tr></tbody></table></article></article><article class="legalArticle" data-lovdata-URL="LTI/forskrift/1982-03-23-647/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Blinklys</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Blinklys skal blinke med en frekvens mellom 20 og 25 blink/min. Dersom det benyttes to blinklys på samme bøye, skal disse være synkroniserte.</article></article><article class="legalArticle" data-lovdata-URL="LTI/forskrift/1982-03-23-647/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Levetid</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Lyset skal opprettholde minimumslysstyrken som nevnt i § 1 og blinkfrekvensen som nevnt i § 3 etter å ha vært i kontinuerlig drift i 96 timer når omgivelsestemperaturen er 0°C + 2° C.</article></article><article class="legalArticle" data-lovdata-URL="LTI/forskrift/1982-03-23-647/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Åpningsvinkel</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Bøyelyset skal ha en effektiv åpningsvinkel for det utstrålte lyset på minst 20°, dvs. +/-10° fra horisontalplanet. Innenfor denne minimumsvinkelen skal den målte maksimale lysstyrken være minst 4,3 cd, og den laveste lysstyrken må ikke underskride 2,0 cd. Maksimal lysstyrke skal fortrinnsvis være i horisontalplanet.</article></article><article class="legalArticle" data-lovdata-URL="LTI/forskrift/1982-03-23-647/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dagslysbryter</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom bøyelyset er utstyrt med dagslysbryter, skal den være justert slik at lyset alltid er tent når belysningsstyrken er under 500 lux (målt med detektoren i horisontalplanet).</article></article><article class="legalArticle" data-lovdata-URL="LTI/forskrift/1982-03-23-647/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Lyskilde</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Både glødelampe og gassutladningsrør kan benyttes som lyskilder. Samme metode for beregning av effektiv lysstyrke skal benyttes i begge tilfelle.</article></article><article class="legalArticle" data-lovdata-URL="LTI/forskrift/1982-03-23-647/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Trykkbestandighet</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Bøyelyset skal tåle å bli dradd ned på 300 m dyp uten å få skader som har konsekvenser for bøyelysets funksjonsdyktighet.</article></article><article class="legalArticle" data-lovdata-URL="LTI/forskrift/1982-03-23-647/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Batterier, lampe</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Bøyelyset godkjennes med en bestemt lampetype og en bestemt batteritype. Fabrikanten skal selv angi hvilken lyskilde og hvilke batterier bøyelyset er beregnet for, og dette skal anføres i godkjenningspapirene. Fabrikant og forhandler plikter å opplyse klart om dette i brosjyrer og bruksanvisning.</article></article><article class="legalArticle" data-lovdata-URL="LTI/forskrift/1982-03-23-647/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Vekt, materialer</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Bøyelys, evt. del av bøyelys, som monteres i toppen av bøyestanga, må ikke veie mer enn 2,0 kg. Ved bruk av separat batteripakke ved foten av stanga må det tas hensyn til grensene for bøyas totalbelastning.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Alle ytre deler hos bøyelyset skal være laget av materialer som er anerkjente som korrosjonsbestandige i forbindelse med sjøvann. Konstruksjonen må også tale de normale mekaniske påkjenningene som bøyemateriellet utsettes for, såsom slag mot skutesiden.</article></article><article class="legalArticle" data-lovdata-URL="LTI/forskrift/1982-03-23-647/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Prøving</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">For godkjenningsprøving innsendes minst 2 eksemplarer av bøyelyset. Disse beholdes av prøvelaboratoriet. Dersom det foretas endringer på bøyelyset etter at godkjenning er gitt, kan Fiskeridirektøren kreve ny godkjenningsprøve utført. Fiskeridirektøren forbeholder seg også rett til å ta stikkprøver av den enkelte fabrikants produksjon og underkaste disse prøving hvis og når dette finnes hensiktsmessig.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Alle prøver bekostes av fabrikanten.</article></article><article class="legalArticle" data-lovdata-URL="LTI/forskrift/1982-03-23-647/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Disse forskrifter trer i kraft 1. januar 1984.</article></article></main></body></html>