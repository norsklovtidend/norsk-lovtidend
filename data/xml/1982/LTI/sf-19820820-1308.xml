<!DOCTYPE html><html lang="no"><head><title>Forskrift om føring av manntall for fiskere, fangstmenn m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:55</dd><dt class="legacyID">Datokode</dt><dd class="legacyID">FOR-1982-08-20-1308</dd><dt class="dokid">DokumentID</dt><dd class="dokid">LTI/forskrift/1982-08-20-1308</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 19</dd><dt class="dateInForce">I kraft fra</dt><dd class="dateInForce">1982-08-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-01-16-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-06-11-42/§8</li></ul></dd><dt class="dateOfPublication">Kunngjort</dt><dd class="dateOfPublication">1982-09-13</dd><dt class="title">Tittel</dt><dd class="title">Forskrift om føring av manntall for fiskere, fangstmenn m.v.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 20. august 1982 i medhold av § 8 i lov av 11. juni 1982 om rettleiingstenesta i fiskerinæringa. Fremmet av Fiskeridepartementet.</dd><dt class="refid">RefID</dt><dd class="refid">forskrift/1982-08-20-1308</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om føring av manntall for fiskere, fangstmenn m.v.<ul class="tocSubUl"><li>§ 1. Formål.</li><li>§ 2. Omfang.</li><li>§ 3. Manntallets organisering.</li><li>§ 4. Vilkår for opptak i manntallet – Blad A.</li><li>§ 5. Vilkår for opptak i manntallet – Blad B.</li><li>§ 6.</li><li>§ 7. Føring av manntallet</li><li>§ 8. Manntallslistene.</li><li>§ 9.</li><li>§ 10.</li><li>§ 11. Klage.</li><li>§ 12.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-08-20-1308" id="dokument"><h1>Forskrift om føring av manntall for fiskere, fangstmenn m.v.</h1><article class="legalArticle" data-lovdata-URL="LTI/forskrift/1982-08-20-1308/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Fiskermanntallets formål er å sikre en registrering av alle som er bosatt i riket og som har saltvannsfiske eller dyrefangst i havet som næring til bruk ved tilståelse av rettigheter eller støtteordninger som opprettes for dem som helt eller delvis har fiske eller fangst som leveveg.</article></article><article class="legalArticle" data-lovdata-URL="LTI/forskrift/1982-08-20-1308/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Omfang.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Manntallet skal omfatte følgende personer som er bosatt i kommunen og fylt 15 år ved manntallårets begynnelse:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/" id="paragraf-2-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/" id="paragraf-2-punkt-1-ledd-1-punkt-1-ledd-1">fiskere og fangstmenn som har saltvannsfiske eller dyrefangst i havet som næring alene eller sammen med annen næring og som arbeider om bord.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/2/" id="paragraf-2-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/2/ledd/1/" id="paragraf-2-punkt-1-ledd-1-punkt-2-ledd-1">mannskap (herunder fører) på fiske- og fangstfartøy, selv om vedkommende ikke deltar i selve fangsten.</article></article></li></ul></article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Det er et vilkår at fangsten foregår med fartøy registrert i merkeregisteret over norske fiskefarkoster. Norsk statsborgerskap kreves ikke. Personer som søker opptak i manntallet etter at de har begynt å motta gradert eller ugradert alderspensjon fra folketrygden eller fra andre trygdeordninger, kan ikke tas opp i manntallet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Departementet kan i særlige tilfelle bestemme at en kommune skal være fritatt for oppretting av manntall.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Manntallet settes opp og legges ut hvert år innen 1. november og gjelder for det følgende kalenderåret (manntallåret). Personer som ønsker å bli innført i manntallet i løpet av manntallåret, tas opp i manntallet så snart de gjør krav om det. For disse gjelder opptaket fra den dag kravet ble fremsatt og ut manntallåret.</article><article class="legalP" data-absoluteaddress="/paragraf/2/punkt/3/ledd/2/" id="paragraf-2-punkt-3-ledd-2">Som hovedregel skal manntallsføring skje i den kommune hvor vedkommende er bosatt, hvis ikke praktiske hensyn taler for å manntallføre vedkommende i en annen kommune.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Manntallets organisering.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Manntallet skal være organisert i to deler, blad A og blad B. Blad A skal gi fortegnelse over personer som har fiske og fangst som binæring. Blad B skal gi fortegnelse over personer som har fiske og fangst som hovednæring.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Det skal føres to manntallslister som hver skal ha et blad A og et blad B.</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">På liste 1 – hovedlisten – føres alle som står i det løpende manntall under forutsetning av at vedkommende må antas fortsatt å ha rett til å stå i manntallet i det kommende manntallår.</article><article class="legalP" data-absoluteaddress="/paragraf/3/punkt/2/ledd/3/" id="paragraf-3-punkt-2-ledd-3">På liste 2 – tilleggslisten – føres personer som i løpet av manntallåret krever seg opptatt i manntallet.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for opptak i manntallet – Blad A.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">For å bli opptatt i manntallet på blad A kreves at vedkommende driver fiske yrkesmessig og antas å få en inntekt av fiske til beskatning i kommende manntallår minst tilsvarende halvparten av folketrygdens grunnbeløp. Med inntekt av fiske til beskatning menes det oppførte beløp i Oppgjørsskjema C, «trekkgrunnlag», medregnet sykelønn, dagpenger under arbeidsløyse i fiske, og minstelott. For enefiskere menes 2/3 av sum brutto fangst («trekkgrunnlag 2»). I tilfelle en ikke-enefisker har hatt spesielt store utgifter til redskaper, fartøy eller annet vedrørende fisket, kan fiskerinemnda etter søknad foreta en nærmere vurdering av den inntekt som skal legges til grunn ved eventuelt opptak i manntallet.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">For opptak på liste 1 – hovedlisten – må vedkommende ha hatt inntekt som nevnt i første ledd siste foregående kalenderår eller i gjennomsnitt for de tre siste foregående kalenderår.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Den som er beskjeftiget i full virksomhet i tillegg til fiske, kan ikke tas opp i manntallet uansett om inntektsvilkårene i punkt 1 i denne paragraf er oppfylt. Full virksomhet i annet yrke eller næring anses å foreligge dersom brutto inntekt overstiger 4 G (folketrygdens grunnbeløp) og/eller arbeidstid tilsvarer det som er normalt innen vedkommende yrke/næring. I denne sammenheng regnes også gradert og ugradert alderspensjon som full virksomhet i tillegg til fiske.</article><article class="legalP" data-absoluteaddress="/paragraf/4/punkt/2/ledd/2/" id="paragraf-4-punkt-2-ledd-2">Den som er tilstått uførepensjon på grunnlag av hel ervervsuførhet kan ikke tas opp i manntallet. Dette gjelder også når vedkommende senere tilstås alderspensjon.</article><article class="legalP" data-absoluteaddress="/paragraf/4/punkt/2/ledd/3/" id="paragraf-4-punkt-2-ledd-3">Den som har hatt fiske eller fangst som hovednæring i minst 10 år kan likevel tas opp på blad A, ved overgang til alderspensjon.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vilkår for opptak i manntallet – Blad B.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">For å bli opptatt i manntallet på blad B kreves at vedkommende i kommende manntallår antas å få<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/5/punkt/1/ledd/1/punkt/1/" id="paragraf-5-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/5/punkt/1/ledd/1/punkt/1/ledd/1/" id="paragraf-5-punkt-1-ledd-1-punkt-1-ledd-1">minst 20 ukers fullbeskjeftigelse i fiske eller fangst – det kreves ikke at de 20 uker skal være sammenhengende sysselsetting – og</article></article></li><li data-li-identifier="b." data-name="b."><article class="listArticle" data-absoluteaddress="/paragraf/5/punkt/1/ledd/1/punkt/2/" id="paragraf-5-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/5/punkt/1/ledd/1/punkt/2/ledd/1/" id="paragraf-5-punkt-1-ledd-1-punkt-2-ledd-1">en inntekt av fiske eller fangst oppgitt til beskatning minst tilsvarende folketrygdens grunnbeløp. For opptak på liste 1 – hovedlisten – må vedkommende ha hatt en inntekt som nevnt, sist foregående kalenderår eller i gjennomsnittet for de tre foregående kalenderår. Med inntekt av fiske til beskatning menes det oppførte beløp i Oppgjørsskjema C, «trekkgrunnlag», medregnet sykelønn, dagpenger under arbeidsløyse i fiske, og minstelott. For enefisker menes 2/3 av sum brutto fangst («trekkgrunnlag 2»). I tilfelle en ikke enefisker har hatt spesielt store utgifter til redskaper, fartøy eller annet vedrørende fisket, kan fiskerinemnda etter søknad foreta en nærmere vurdering av den inntekt som skal legges til grunn ved eventuelt opptak i manntallet.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Den som er beskjeftiget i full virksomhet i tillegg til fiske, kan ikke tas opp i manntallet uansett om vilkårene i punkt 1 a og b i denne paragraf er oppfylt. Full virksomhet i annet yrke eller næring ansees å foreligge dersom brutto inntekt overstiger 4 G (folketrygdens grunnbeløp) og/eller arbeidstid tilsvarer det som er normalt innen vedkommende yrke/næring. For opptak på blad B må dessuten inntekt av fiske utgjøre minst 60 prosent av den samlede brutto årsinntekt.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det kan gjøres unntak fra bestemmelsene i § 5 i følgende tilfelle:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">For personlig fiskebåtreder og for den som på grunn av tillitsverv innen næringen er forhindret fra å drive fiske eller fangst i samme utstrekning som tidligere. Ved sysselsetting under 12 uker og/eller inntekt av fiske, eller fangst mindre enn halvparten av folketrygdens grunnbeløp, kan opprettholdelse av medlemskap bare skje med forbehold av departementets samtykke.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">For den som har fylt 60 år og har hatt fiske eller fangst som hovednæring i minst 10 år, dersom det etter en samlet vurdering av vedkommendes ervervsforhold finnes rimelig.</article><article class="legalP" data-absoluteaddress="/paragraf/6/ledd/1/punkt/2/ledd/2/" id="paragraf-6-ledd-1-punkt-2-ledd-2">Det er et vilkår at inntekt av fiske eller fangst utgjør minst 50 % av folketrygdens grunnbeløp.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/1/punkt/3/" id="paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/1/punkt/3/ledd/1/" id="paragraf-6-ledd-1-punkt-3-ledd-1">For den som har hatt fiske eller fangst som hovednæring i de 10 siste forutgående år og som har blitt tilstått uførepensjon etter en uføregrad på 60 % eller lavere dersom det etter en samlet vurdering av vedkommendes ervervsforhold finnes rimelig. Det er et vilkår at inntekten av fiske utgjør minst 50 % av folketrygdens grunnbeløp.</article></article></li></ul></article></article><article class="legalArticle" data-lovdata-URL="LTI/forskrift/1982-08-20-1308/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Føring av manntallet</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Fiskerinemnda har ansvaret for føring av manntallet. Trygdesjefen tiltrer nemnda som medlem under behandling av manntallsaker.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Det daglige arbeid med manntallføringen skal utføres av fiskerirettleder hvor dette finnes. I andre tilfelle velger nemnda hvem som skal utføre det daglige arbeid. Saker som frembyr tvil, skal legges frem for nemnda. Ved behandling av saker vedrørende føring av fiskermanntallet er nemnda vedtaksfør når formannen eller varaformannen, trygdesjefen og et av nemndas øvrige medlemmer er til stede.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/punkt/3/" id="paragraf-7-punkt-3"><span class="data-originalId">3.</span><article class="legalP" data-absoluteaddress="/paragraf/7/punkt/3/ledd/1/" id="paragraf-7-punkt-3-ledd-1">Fiskeridirektoratet fører et sentralregister.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/7/punkt/4/" id="paragraf-7-punkt-4"><span class="data-originalId">4.</span><article class="legalP" data-absoluteaddress="/paragraf/7/punkt/4/ledd/1/" id="paragraf-7-punkt-4-ledd-1">Departementet kan fastsette nærmere retningslinjer for nemndas organisasjon og virksomhet for så vidt angår føring av manntallet.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Manntallslistene.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/8/punkt/1/" id="paragraf-8-punkt-1"><span class="data-originalId">1.</span><article class="legalP" data-absoluteaddress="/paragraf/8/punkt/1/ledd/1/" id="paragraf-8-punkt-1-ledd-1">Liste 1 – hovedlisten – settes opp og legges ut innen 1. november hvert år. Kunngjøring om at manntallet er oppsatt og utlagt gis i dagspressen og ved oppslag på sentrale steder senest 1. november. Listen skal være påført opplysninger om klagerett og klagefrist.</article><article class="legalP" data-absoluteaddress="/paragraf/8/punkt/1/ledd/2/" id="paragraf-8-punkt-1-ledd-2">På denne listen føres alle som står i det løpende manntall dersom vedkommende må antas å ha rett til å stå i manntallet i kommunen også i kommende manntallår.</article><article class="legalP" data-absoluteaddress="/paragraf/8/punkt/1/ledd/3/" id="paragraf-8-punkt-1-ledd-3">Er en manntallført person arbeidsufør skal han tas opp i det nye manntall med virkning fra begynnelsen av manntallåret bare hvis en kan regne med at han vil komme i slikt arbeid i manntallåret at det gir ham rett til å stå i manntallet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/8/punkt/2/" id="paragraf-8-punkt-2"><span class="data-originalId">2.</span><article class="legalP" data-absoluteaddress="/paragraf/8/punkt/2/ledd/1/" id="paragraf-8-punkt-2-ledd-1">Det skal gis skriftlig melding med opplysning om klagerett og klagefrist til den som<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/8/punkt/2/ledd/1/punkt/1/" id="paragraf-8-punkt-2-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/8/punkt/2/ledd/1/punkt/1/ledd/1/" id="paragraf-8-punkt-2-ledd-1-punkt-1-ledd-1">føres på liste 1 for første gang,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/8/punkt/2/ledd/1/punkt/2/" id="paragraf-8-punkt-2-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/8/punkt/2/ledd/1/punkt/2/ledd/1/" id="paragraf-8-punkt-2-ledd-1-punkt-2-ledd-1">føres over fra blad A til blad B eller omvendt,</article></article></li><li data-li-identifier="c." data-name="c."><article class="listArticle" data-absoluteaddress="/paragraf/8/punkt/2/ledd/1/punkt/3/" id="paragraf-8-punkt-2-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/8/punkt/2/ledd/1/punkt/3/ledd/1/" id="paragraf-8-punkt-2-ledd-1-punkt-3-ledd-1">ikke føres over fra det løpende manntall fordi vedkommende ikke lenger antas å ha rett til å stå i manntallet i kommunen. Hvis vedkommende er flyttet fra kommunen, er melding ikke nødvendig.</article></article></li></ul></article><article class="legalP" data-absoluteaddress="/paragraf/8/punkt/2/ledd/2/" id="paragraf-8-punkt-2-ledd-2">Er det nye oppholdssted kjent, skal fiskerinemnda der gis flyttemelding.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/8/punkt/3/" id="paragraf-8-punkt-3"><span class="data-originalId">3.</span><article class="legalP" data-absoluteaddress="/paragraf/8/punkt/3/ledd/1/" id="paragraf-8-punkt-3-ledd-1">Innen 15. desember samme år, som er siste dag for klagebehandlingen, jfr. § 11 nr. 1, skal nemnda sende en avskrift av liste 1 til trygdekontoret, Fiskeridirektoratet og Fiskeridepartementet. Avskriftene skal være bekreftet av og påført erklæring fra nemnda om at listen har vært satt opp og lagt ut etter kunngjøring i samsvar med disse forskrifter. Sammen med hver avskrift av manntallslisten skal følge oppgave over personer som er ført på blad B i henhold til bestemmelsene i § 6.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/punkt/1/" id="paragraf-9-punkt-1"><span class="data-originalId">1.</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Liste 2 – tilleggslisten – nyttes til innføring av personer som i løpet av manntallåret krever å bli tatt opp i manntallet. I tvilstilfelle skal saken legges frem for nemnda, og listeføring foretas med forbehold om godkjenning av nemnda. Alle innføringer avgjøres av nemnda i første møte.</article><article class="legalP" data-absoluteaddress="/paragraf/9/punkt/1/ledd/2/" id="paragraf-9-punkt-1-ledd-2">Godkjente innføringer skal ha virkning fra den dag opptak ble krevd.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/punkt/2/" id="paragraf-9-punkt-2"><span class="data-originalId">2.</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Skriftlig melding om nemndas vedtak sendes straks til den som har krevd opptak med opplysning om klagerett og klagefrist.</article><article class="legalP" data-absoluteaddress="/paragraf/9/punkt/2/ledd/2/" id="paragraf-9-punkt-2-ledd-2">Melding om vedtaket sendes også til trygdekontoret, Fiskeridepartementet og Fiskeridirektøren.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Departementet gir nærmere retningslinjer for føring av manntallet.</article></article><article class="legalArticle" data-lovdata-URL="LTI/forskrift/1982-08-20-1308/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/punkt/1/" id="paragraf-11-punkt-1"><span class="data-originalId">1.</span><article class="legalP" data-absoluteaddress="/paragraf/11/punkt/1/ledd/1/" id="paragraf-11-punkt-1-ledd-1">Klage til nemnda.</article><article class="legalP" data-absoluteaddress="/paragraf/11/punkt/1/ledd/2/" id="paragraf-11-punkt-1-ledd-2">Den som mener at han ved en feil er blitt tatt opp, nektet tatt opp eller strøket i manntallets hovedliste, eller ført feil på blad A eller blad B, kan klage til fiskerinemnda jfr. § 28, tredje ledd i lov av 10. februar 1967 om behandlingsmåten i forvaltningssaker. Klagen må være grunngitt og kommet frem til manntallsføreren innen 30. november samme år. Klager som kommer inn senere skal avvises. Vedkommende kan i tilfelle reise krav om å bli tatt opp på liste 2, tilleggslisten. Klagene behandles og avgjøres deretter av nemnda i tiden 1. – 15. desember. Skriftlig melding om nemndas vedtak sendes straks til klageren. Tas ikke klagen til følge, skal meldingen gis opplysning om rett til å klage til departementet og om klagefristen, jfr. punkt 2.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/11/punkt/2/" id="paragraf-11-punkt-2"><span class="data-originalId">2.</span><article class="legalP" data-absoluteaddress="/paragraf/11/punkt/2/ledd/1/" id="paragraf-11-punkt-2-ledd-1">Klage til departementet.</article><article class="legalP" data-absoluteaddress="/paragraf/11/punkt/2/ledd/2/" id="paragraf-11-punkt-2-ledd-2">Nemndas vedtak om å nekte noen tatt opp eller strøket i manntallet eller føring på blad A eller blad B kan vedkommende påklage til departementet. Klagen skal være grunngitt og sendes gjennom fiskerinemnda. Klagefristen er 3 – tre – uker fra mottakelsen av vedtaket.</article><article class="legalP" data-absoluteaddress="/paragraf/11/punkt/2/ledd/3/" id="paragraf-11-punkt-2-ledd-3">Departementet kan av eget tiltak eller etter henvendelse fra et av nemndas medlemmer eller fra en organisasjon ta et vedtak av manntallsnemnda opp til overprøving og i tilfelle omgjøring. Dersom det er tale om å endre et vedtak til skade for en part, må melding om at vedtaket vil bli overprøvet sendes vedkommende og fiskerinemnda skriftlig innen 3- tre – uker etter at det ble sendt melding om vedtaket. Melding om at vedtaket er omgjort må sendes vedkommende innen 3 – tre – måneder etter samme tidspunkt.</article></article></li></ul></article><article class="legalArticle" data-lovdata-URL="LTI/forskrift/1982-08-20-1308/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Departementet kan gi nærmere bestemmelser om gjennomføring av disse forskrifter.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Forskriften trer i kraft straks. Forskrift fastsatt ved kgl.res. av 16. januar 1981 oppheves.</article></article></main></body></html>