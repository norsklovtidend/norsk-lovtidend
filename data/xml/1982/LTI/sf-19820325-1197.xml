<!DOCTYPE html><html lang="no"><head><title>Forskrift om endring i forskrift om private tjenestepensjonsordninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:56</dd><dt class="legacyID">Datokode</dt><dd class="legacyID">FOR-1982-03-25-1197</dd><dt class="dokid">DokumentID</dt><dd class="dokid">LTI/forskrift/1982-03-25-1197</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 17</dd><dt class="dateInForce">I kraft fra</dt><dd class="dateInForce">1982-09-18</dd><dt class="changesToDocuments">Endrer</dt><dd class="changesToDocuments"><ul><li>forskrift/1969-10-27-9451/§4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1968-06-28-3</li></ul></dd><dt class="dateOfPublication">Kunngjort</dt><dd class="dateOfPublication">1982-08-18</dd><dt class="title">Tittel</dt><dd class="title">Forskrift om endring i forskrift om private tjenestepensjonsordninger.</dd><dt class="refid">RefID</dt><dd class="refid">forskrift/1982-03-25-1197</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om private tjenestepensjonsordninger.<ul class="tocSubUl"><li>§ 4. Tjenestepensjonsordningens omfang.</li><li>§ 5. Tjenestepensjonsordningens ytelser og pensjonsalder.</li><li>§ 6. Forholdsmessighet mellom pensjonene i tjenestepensjonsordning.</li><li>§ 7. Premiefond.</li><li>§ 11. Premier og tilskudd.</li><li>§ 12. Samordningen med ytelser fra yrkesskadetrygd og krigspensjonering.</li><li>§ 13. Eiendomsrett til opptjent pensjon.</li><li>§ 14. Opphør av tjenestepensjonsordningen.</li><li>§ 16. Overgangsregler.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-03-25-1197" id="dokument"><h1>Forskrift om endring i forskrift om private tjenestepensjonsordninger.</h1><article class="legalP" data-absoluteaddress="/ledd/1/" id="ledd-1">Forskriftens paragrafinndeling refererer seg til Reglenes paragrafinndeling</article><article class="legalP" data-absoluteaddress="/ledd/2/" id="ledd-2">Sosialdepartementet har 25. mars 1982, med hjemmel i § 15 i Regler om private tjenestepensjonsordninger av 28. juni 1968, fastsatt endringer i forskrift av 27. oktober 1969 om private tjenestepensjonsordninger. Forskriften fastsatt av Sosialdepartementet 27. oktober 1969 har ikke tidligere vært kunngjort i Norsk Lovtidend, og den blir derfor nå kunngjort i sin helhet med de siste endringer innarbeidet i § 4 punkt 2 og § 6 punkt 1 bokstav a.</article><article class="futureLegalArticle" data-name="§4" data-partID="§4" data-absoluteaddress="/foreslåttparagraf/1/" id="foreslåttparagraf-1"><span class="futureLegalArticleHeader"><span class="legalArticleValue">§ 4</span>. <span class="legalArticleTitle">Tjenestepensjonsordningens omfang.</span></span></article> <article class="defaultP" margin-top="true">Punkt 2.</article><article class="legalP" data-absoluteaddress="/ledd/3/" id="ledd-3">Opptakelsesvilkår som fastsettes i henhold til bestemmelsene i punkt 2 b) behøver ikke være de samme for alle grupper av arbeidstakere. Ved opptakelse av nye arbeidstakere i pensjonsordningen etter 1. april 1982 kan det ikke benyttes ulike opptakelsesvilkår på grunn av kjønn.</article><article class="legalP" data-absoluteaddress="/ledd/4/" id="ledd-4">Det vil fremdeles være adgang til å la opptakelsen i pensjonsordningen utstå inntil første premieforfall (hovedpremieforfall) etter at opptakelsesvilkårene er oppfylt.</article><article class="legalP" data-absoluteaddress="/ledd/5/" id="ledd-5">En arbeidstaker som går over fra en arbeidsgiver til en annen med fast tjenestepensjonsordning, kan opptas i den nye pensjonsordningen tidligere enn fastsatt i de alminnelige opptakelsesvilkår. Slik bestemmelse må eventuelt gjelde for alle arbeidstakere med mer enn 10 års tjenestetid igjen til pensjonsalderen.</article><article class="legalP" data-absoluteaddress="/ledd/6/" id="ledd-6">Bestemmelsene i § 4, punkt 2, c) og d) får tilsvarende anvendelse ved forbedringer av pensjonsordningen.</article><article class="legalP" data-absoluteaddress="/ledd/7/" id="ledd-7">Dersom et rederi oppretter privat tjenestepensjonsordning som ikke, eller bare delvis, omfatter de grupper av arbeidstakere som går inn under Pensjonstrygden for sjømenn, kan vilkårene i § 4, punkt 2 e) anses tilfredsstilt dersom alderspensjon og uførepensjon fra den private tjenestepensjonsordning – sammen med pensjon fra folketrygden og eventuell sjømannspensjon – ikke overstiger 66 prosent av lønnen. Tilsvarende må den samlede enkepensjon ikke overstige 50 prosent av lønnen, likevel slik at den supplerende enkepensjon kan utgjøre inntil 55 prosent av den supplerende alderspensjon etter fylte 70 år. Ved beregning av folketrygdens ytelser kan det regnes med 75 prosent av grunnbeløpet uten hensyn til om vedkommende er gift eller ugift.</article><article class="futureLegalArticle" data-name="§5" data-partID="§5" data-absoluteaddress="/foreslåttparagraf/2/" id="foreslåttparagraf-2"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Tjenestepensjonsordningens ytelser og pensjonsalder.</span></span></article> <article class="defaultP" margin-top="true">Punkt 2 b).</article><article class="legalP" data-absoluteaddress="/ledd/8/" id="ledd-8">Selv om tjenestepensjonsordningen omfatter enkepensjon, er det ikke noe krav at det skal ytes enkemannspensjon.</article> <article class="defaultP" margin-top="true">Punkt 3.</article><article class="legalP" data-absoluteaddress="/ledd/9/" id="ledd-9">Hittil er godkjent lavere pensjonsalder enn 67 år for følgende yrker:<p class="leddfortsettelse">Pensjonsalder 55 år: Flypiloter, dykkere</p><p class="leddfortsettelse">Pensjonsalder 60 år: Flybesetningsmedlemmer unntatt piloter</p><p class="leddfortsettelse">Pensjonsalder 62 år: Yrkessjåfører</p><p class="leddfortsettelse">Pensjonsalder 65 år: Sykepleiere, bergverksarbeidere under dagen, kranførere, førere av gravemaskiner og bulldoserkjørere, yrkesakkvisitører i forsikring, reisende (selgere), reingjetere</p></article><article class="legalP" data-absoluteaddress="/ledd/10/" id="ledd-10">Disse og andre i særlige tilfelle godkjente lavere pensjonsalder enn 67 år, kan fortsatt benyttes.</article><article class="legalP" data-absoluteaddress="/ledd/11/" id="ledd-11">For grupper som kommer inn under lovfestet tjenestepensjonsordning med lavere pensjonsalder enn 67 år, kan det i privat tjenestepensjonsordning fastsettes samme pensjonsalder som den normale pensjonsalder i vedkommende lovfestede ordning.</article> <article class="defaultP" margin-top="true">Punkt 4.</article><article class="legalP" data-absoluteaddress="/ledd/12/" id="ledd-12">Bestemmelsen om førtidsutbetaling av alderspensjon gjelder også dersom vedkommende er tilstått sykepenger eller attføringspenger svarende til minst 75 prosent av fulle beløp. Det samme gjelder dersom tjenestepensjonsordningen omfatter uførepensjon og denne er lavere enn alderspensjonen. Forutsetningen er at vedkommende har søkt om uførepensjon fra folketrygden og at tjenestepensjonsordningen anser det overveiende sannsynlig at den varige uførhet blir satt til minst 75 prosent.</article><article class="legalP" data-absoluteaddress="/ledd/13/" id="ledd-13">Uten hensyn til hvorvidt vedkommende er tilstått sykepenger, attføringspenger eller uførepensjon fra folketrygden, kan pensjonsordningen foreta førtidsutbetaling av alderspensjon når dette skjer ved eller etter det tidspunkt da vedkommende nådde den laveste pensjonsalder som er fastsatt for hans yrke.</article><article class="futureLegalArticle" data-name="§6" data-partID="§6" data-absoluteaddress="/foreslåttparagraf/3/" id="foreslåttparagraf-3"><span class="futureLegalArticleHeader"><span class="legalArticleValue">§ 6</span>. <span class="legalArticleTitle">Forholdsmessighet mellom pensjonene i tjenestepensjonsordning.</span></span><article class="legalP" data-absoluteaddress="/foreslåttparagraf/3/ledd/1/" id="foreslåttparagraf-3-ledd-1">Kravet om forholdsmessighet mellom pensjonene er ikke til hinder for at arbeidstakere som er tatt med i pensjonsordningen, men som kunne ha vært holdt utenfor etter bestemmelsene i § 4, sikres lavere pensjonsytelser enn de øvrige arbeidstakere.</article><article class="legalP" data-absoluteaddress="/foreslåttparagraf/3/ledd/2/" id="foreslåttparagraf-3-ledd-2">Ved vurderingen av om det er et rimelig forhold mellom de samlede pensjonsytelser skal det bare tas hensyn til ytelser fra folketrygden i den utstrekning disse er opptjent ved lønn hos arbeidsgiveren (jfr. forskriftene til punkt 1, første punktum).</article><article class="legalP" data-absoluteaddress="/foreslåttparagraf/3/ledd/3/" id="foreslåttparagraf-3-ledd-3">Ved anvendelse av bestemmelsene om forholdsmessighet mellom pensjonene vil det kunne bli ubetydelige pensjoner til enkelte eller til grupper av arbeidstakere. Bestemmelsene i § 6 er ikke til hinder for å yte en viss minstepensjon til disse arbeidstakerne. På den annen side kan det også avtales at det skal kunne ses bort fra minstepensjoner som er mindre enn 1/20 av folketrygdens grunnbeløp.</article></article> <article class="defaultP" margin-top="true">Punkt 1, første punktum.</article><article class="legalP" data-absoluteaddress="/ledd/14/" id="ledd-14">I lønnen medregnes provisjon, akkordtillegg, akkordavsavnsgodtgjørelse, feriepenger svarende til lønnen i ferietiden og verdien av fritt hus og fri kost. Det kan herunder regnes med gjennomsnittsverdien av slike ytelser i de siste 3 år. Verdien av andre naturalytelser kan medregnes i den utstrekning de regnes som skattepliktig inntekt. Overtidsgodtgjørelse og andre varierende eller midlertidige tillegg kan det ses bort fra.</article> <article class="defaultP" margin-top="true">Bokstav a).</article><article class="legalP" data-absoluteaddress="/ledd/15/" id="ledd-15">Kravet om at pensjonsplanen skal være den samme for alle, medfører at pensjonsordningen må omfatte de samme pensjonsarter for alle som går inn under ordningen. Reglene for fastsettelse av pensjonens størrelse og vilkårene for rett til pensjon må være de sammen for alle. Jfr. likevel forskriftene til § 4, punkt 2 og § 5, punkt 2 b.</article><article class="legalP" data-absoluteaddress="/ledd/16/" id="ledd-16">Når det avtales forskjellig pensjonsalder for forskjellige grupper arbeidstakere, kan oppdelingen i grupper skje på grunnlag av arbeidets art o.l. Ved opptakelse av arbeidstakere i pensjonsordningen etter 1. april 1982 kan det ikke benyttes forskjellig pensjonsalder p.g.a. kjønn.</article><article class="legalP" data-absoluteaddress="/ledd/17/" id="ledd-17">For arbeidstakere med lavere pensjonsalder i tjenestepensjonsordningen enn i folketrygden kan folketrygdens pensjoner beregnes på grunnlag av opptjeningstid fram til pensjonsalderen i folketrygden. Dersom folketrygdens pensjoner beregnes på grunnlag av opptjeningstid fram til pensjonsalderen i tjenestepensjonsordningen, må dette skje for alle arbeidstakere med lavere pensjonsalder enn i folketrygden.</article> <article class="defaultP" margin-top="true">Bokstav b).</article><article class="legalP" data-absoluteaddress="/ledd/18/" id="ledd-18">Dersom normerte pensjonsgrunnlag benyttes, må grunnlaget ikke avvike mer fra den enkelte arbeidstakers lønn enn halvparten av folketrygdens grunnbeløp. Folketrygdens ytelser må beregnes på grunnlag av det normerte beløp. Normerte pensjonsgrunnlag må vurderes og eventuelt justeres minst hvert annet år.</article> <article class="defaultP" margin-top="true">Bokstav d).</article><article class="legalP" data-absoluteaddress="/ledd/19/" id="ledd-19">Fradrag for grunnpensjon og for tilleggspensjon fra folketrygden skal utgjøre en så stor dei av fullt fradrag som svarer til pensjonsgivende tjenestetid i forhold til full tjenestetid.</article> <article class="defaultP" margin-top="true">Bokstav e).</article><article class="legalP" data-absoluteaddress="/ledd/20/" id="ledd-20">Det kan ikke tas hensyn til fremtidig lønnsutvikling på annen måte enn at folketrygden anslås på grunnlag av en prosentvis del av lønnen, lik prosent for all lønn opp til den lønn som multiplisert med prosentsatsen er lik 8 ganger folketrygdens grunnbeløp.</article><article class="futureLegalArticle" data-name="§7" data-partID="§7" data-absoluteaddress="/foreslåttparagraf/4/" id="foreslåttparagraf-4"><span class="futureLegalArticleHeader"><span class="legalArticleValue">§ 7</span>. <span class="legalArticleTitle">Premiefond.</span></span></article> <article class="defaultP" margin-top="true">Punkt 2.</article><article class="legalP" data-absoluteaddress="/ledd/21/" id="ledd-21">Midlene i premiefond kan også nyttes til pensjon til arbeidstakere som på grunn av arbeidsudyktighet ikke er tatt opp i den faste tjenestepensjonsordningen og til pensjon til deres etterlatte, jfr. punkt 2 d).</article><article class="legalP" data-absoluteaddress="/ledd/22/" id="ledd-22">Bestemmelsene i Reglenes § 7, punkt 2, siste ledd er ikke til hinder for at premiefondets midler nyttes til finansiering av pensjoner som ytes for å oppnå mer nøyaktig tilpasning til folketrygdens ytelser enn det har vært mulig å foreta ved beregningen av årets premie for pensjonsordningen, jfr. § 6 og § 13, punkt 1, tredje ledd, bokstav a), begge med tilhørende forskrifter.</article><article class="futureLegalArticle" data-name="§11" data-partID="§11" data-absoluteaddress="/foreslåttparagraf/5/" id="foreslåttparagraf-5"><span class="futureLegalArticleHeader"><span class="legalArticleValue">§ 11</span>. <span class="legalArticleTitle">Premier og tilskudd.</span></span></article> <article class="defaultP" margin-top="true">Punkt 1.</article><article class="legalP" data-absoluteaddress="/ledd/23/" id="ledd-23">Bestemmelsen i Reglenes punkt 1, første punktum er ikke til hinder for at pensjonsordningen finansieres ved engangspremier for den forholdsmessige dei av fastsatt pensjon som opptjenes i det enkelte år (jfr. bestemmelsen i § 13, punkt 1, annet ledd og forskriftene til dette punkt), supplert med årets risikopremie for den til enhver tid udekkede dei av fastsatt pensjon.</article><article class="legalP" data-absoluteaddress="/ledd/24/" id="ledd-24">Premiebetalingen skal i alminnelighet skje på grunnlag av «nettosystemet», det vil si slik at det bare betales premie for de pensjonsytelser som kan påregnes å ville komme til utbetaling. Det kan likevel benyttes «bruttosystem» for så vidt angår slik nedsettelse av pensjonene som er omhandlet i femte avsnitt i forskriftene til § 13, punkt 1.</article> <article class="defaultP" margin-top="true">Punkt 2 og 3.</article><article class="legalP" data-absoluteaddress="/ledd/25/" id="ledd-25">Ved beregningen av de maksimale årlige tilskudd skal det legges til grunn det høyeste grunnbeløp som har vært gjeldende i regnskapsåret.</article><article class="futureLegalArticle" data-name="§12" data-partID="§12" data-absoluteaddress="/foreslåttparagraf/6/" id="foreslåttparagraf-6"><span class="futureLegalArticleHeader"><span class="legalArticleValue">§ 12</span>. <span class="legalArticleTitle">Samordningen med ytelser fra yrkesskadetrygd og krigspensjonering.</span></span><article class="legalP" data-absoluteaddress="/foreslåttparagraf/6/ledd/1/" id="foreslåttparagraf-6-ledd-1">Ved sammenligningen av størrelsen av tjenestepensjoner og pensjoner fra personskadetrygd som nevnt i samordningslovens kapittel IV, § 16-18, skal størrelsen av tjenestepensjonen settes til et beløp lik summen av folketrygdens ytelser og suppleringspensjonen fra den private tjenestepensjonsordning.</article><article class="legalP" data-absoluteaddress="/foreslåttparagraf/6/ledd/2/" id="foreslåttparagraf-6-ledd-2">Folketrygdens grunnpensjon regnes, ved anvendelse av bestemmelsene i første avsnitt, lik grunnbeløpet i folketrygden hvis ikke annet følger av bestemmelsene i den private tjenestepensjonsordning.</article></article><article class="futureLegalArticle" data-name="§13" data-partID="§13" data-absoluteaddress="/foreslåttparagraf/7/" id="foreslåttparagraf-7"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Eiendomsrett til opptjent pensjon.</span></span></article> <article class="defaultP" margin-top="true">Punkt 1.</article><article class="legalP" data-absoluteaddress="/ledd/26/" id="ledd-26">Det er et vilkår for å beregne opptjent pensjon etter bestemmelsene i Reglenes § 13, punkt 1, annet ledd, at pensjonsordningen er finansiert ved engangspremier for den forholdsmessige dei av fastsatt pensjon som opptjenes i det enkelte år, jfr. forskriftene til § 11, punkt 1.</article><article class="legalP" data-absoluteaddress="/ledd/27/" id="ledd-27">Ved anvendelse av Reglenes § 13, punkt 1, annet ledd kan det i stedet for det tidsrom medlemskapet i pensjonsordningen har vart, regnes med tjenestetid hos arbeidsgiveren.</article><article class="legalP" data-absoluteaddress="/ledd/28/" id="ledd-28">Det er ikke noe i veien for at det ved forhøyelse av pensjonsbeløpene bare regnes med tjenestetid (medlemstid) etter at forhøyelsen har funnet sted.</article><article class="legalP" data-absoluteaddress="/ledd/29/" id="ledd-29">Det er et vilkår for at ytelsene i tjenestepensjonsordningen skal kunne settes ned ved anvendelse av noen av bestemmelsene i Reglenes § 13, punkt 1, tredje og fjerde ledd, at det er tatt forbehold om det i forsikringsavtalen eller i pensjonsordningens vedtekter. Slikt forbehold kan ikke få virkning for personer som allerede er opptjent i pensjonsordningen på det tidspunkt forbeholdet blir tatt.</article><article class="legalP" data-absoluteaddress="/ledd/30/" id="ledd-30">Ved anvendelse av bestemmelsene i bokstav a) er det en forutsetning at det bare tas hensyn til folketrygdpensjon opptjent ved arbeidsinntekt som er pensjonsgivende i tjenestepensjonsordningen. Videre må angis når og hvordan pensjonen skal settes ned. Nedsettelse kan skje i følgende tilfelle:<ul class="defaultList"><li data-li-identifier="1." data-name="1."><article class="listArticle" data-absoluteaddress="/ledd/30/punkt/1/" id="ledd-30-punkt-1"><span class="data-originalId">1.</span><article class="legalP" data-absoluteaddress="/ledd/30/punkt/1/ledd/1/" id="ledd-30-punkt-1-ledd-1">Pensjon før 70 år kan settes ned når pensjonisten samtidig har rett til pensjon fra folketrygden.</article></article></li><li data-li-identifier="2." data-name="2."><article class="listArticle" data-absoluteaddress="/ledd/30/punkt/2/" id="ledd-30-punkt-2"><span class="data-originalId">2.</span><article class="legalP" data-absoluteaddress="/ledd/30/punkt/2/ledd/1/" id="ledd-30-punkt-2-ledd-1">Etterlattepensjon kan settes ned under hensyntagen til den gjenlevende ektefelles ervervsevne og ervervsmuligheter.</article><article class="legalP" data-absoluteaddress="/ledd/30/punkt/2/ledd/2/" id="ledd-30-punkt-2-ledd-2">Er det regnet med et ekstra pensjonstillegg til den etterlattes fylte 70 år for at tjenestepensjonsordningen skal kunne yte etterlattepensjon når folketrygdens pensjon settes ned eller faller bort på grunn av forventet ervervsinntekt, gjengifte eller av andre grunner, kan det ekstra pensjonstillegget settes ned eller falle bort i den utstrekning det ikke er nødvendig for å dekke manglende pensjon fra folketrygden.</article></article></li><li data-li-identifier="3." data-name="3."><article class="listArticle" data-absoluteaddress="/ledd/30/punkt/3/" id="ledd-30-punkt-3"><span class="data-originalId">3.</span><article class="legalP" data-absoluteaddress="/ledd/30/punkt/3/ledd/1/" id="ledd-30-punkt-3-ledd-1">Tjenestepensjon kan settes ned når den tilleggspensjon fra folketrygden som det skal tas hensyn til kan beregnes mer nøyaktig enn tidligere anslått. Nedsettelse som nevnt kan likevel ikke skje når pensjonen allerede er begynt å løpe.</article></article></li><li data-li-identifier="4." data-name="4."><article class="listArticle" data-absoluteaddress="/ledd/30/punkt/4/" id="ledd-30-punkt-4"><span class="data-originalId">4.</span><article class="legalP" data-absoluteaddress="/ledd/30/punkt/4/ledd/1/" id="ledd-30-punkt-4-ledd-1">Tjenestepensjon kan settes ned når den er fastsatt med utgangspunkt i bestemmelsen i siste punktum i forskriftene til § 6, punkt 1, bokstav a) og arbeidstaker på grunn av uførhet eller dødsfall godskrives pensjonspoeng i folketrygden for tiden etter den fastsatte pensjonsalder i tjenestepensjonsordningen.</article></article></li></ul></article><article class="legalP" data-absoluteaddress="/ledd/31/" id="ledd-31">Det er heller ikke noe i veien for at tjenestepensjon ved utbetaling settes ned i den utstrekning det fra lovfestet tjenestepensjonsordning eller tariffestet pensjonsordning utbetales pensjon som det ikke har vært mulig å ta nøyaktig hensyn til ved pensjonsfastsettelsen.</article><article class="legalP" data-absoluteaddress="/ledd/32/" id="ledd-32">Pensjoner som ikke kommer til utbetaling på grunn av at det er tatt forbehold, godskrives premiefond eller pensjonsreguleringsfond.</article><article class="legalP" data-absoluteaddress="/ledd/33/" id="ledd-33">Det er ikke adgang til å ta forbehold om å sette ned løpende pensjon når folketrygdens grunnbeløp forhøyes. Det samme gjelder opptjent pensjon for fratrådt arbeidstaker.</article> <article class="defaultP" margin-top="true">Punkt 3 og 4.</article><article class="legalP" data-absoluteaddress="/ledd/34/" id="ledd-34">For arbeidstakere som er opptatt i tjenestepensjonsordningen før 1. juli 1968 kan premiereserven utbetales kontant til fratrådt arbeidstaker i den utstrekning det var adgang til det etter de bestemmelser som gjaldt for vedkommende pensjonsordning pr. 30. juni 1968.</article><article class="legalP" data-absoluteaddress="/ledd/35/" id="ledd-35">Bestemmelsene i punkt 4 kan ikke komme til anvendelse for premiereserve en arbeidstaker har fått overført fra annen tjenestepensjonsordning.</article><article class="futureLegalArticle" data-name="§14" data-partID="§14" data-absoluteaddress="/foreslåttparagraf/8/" id="foreslåttparagraf-8"><span class="futureLegalArticleHeader"><span class="legalArticleValue">§ 14</span>. <span class="legalArticleTitle">Opphør av tjenestepensjonsordningen.</span></span><article class="legalP" data-absoluteaddress="/foreslåttparagraf/8/ledd/1/" id="foreslåttparagraf-8-ledd-1">Innstiller arbeidsgiveren helt eller delvis sin virksomhet, kan Forsikringsrådet gi pensjonsordningens styre en frist på ikke under 3 måneder til å overføre midlene til et livsforsikringsselskap til sikring av pensjonsrettigheter. Hvis fristen ikke overholdes, kan forsikringsrådet tre i styrets sted og forlange midlene overført til sikring av pensjonsrett som nevnt i § 13.</article></article><article class="futureLegalArticle" data-name="§16" data-partID="§16" data-absoluteaddress="/foreslåttparagraf/9/" id="foreslåttparagraf-9"><span class="futureLegalArticleHeader"><span class="legalArticleValue">§ 16</span>. <span class="legalArticleTitle">Overgangsregler.</span></span></article> <article class="defaultP" margin-top="true">Punkt 4.</article><article class="legalP" data-absoluteaddress="/ledd/36/" id="ledd-36">Tjenestepensjonsordning som er opprettet før 1. januar 1967 behøver ikke oppta nye medlemmer etter nevnte dato. Dette gjelder uansett pensjonsordningens omfang og hvilke ytelser den gir. Ved opptakelse av nye medlemmer etter 1. juli 1968 kommer bestemmelsene i § 4 til anvendelse for den eller de grupper av arbeidstakere pensjonsordningen omfatter.</article><article class="legalP" data-absoluteaddress="/ledd/37/" id="ledd-37">Arbeidstakere som er opptatt i vedkommende arbeidsgivers tjenestepensjonsordning før 1. januar 1967, eventuelt før 1. januar 1972 hvis nye medlemmer av samme arbeidstakergruppe opptas, kan også etter 1. januar sikres pensjoner etter en annen pensjonsplan enn den som gjelder for andre grupper av arbeidstakere som ikke omfattes av tjenestepensjonsordning opprettet før 1. januar 1967.</article> <article class="defaultP" margin-top="true">Punkt 6 og 7.</article><article class="legalP" data-absoluteaddress="/ledd/38/" id="ledd-38">De supplerende pensjoner etter Regelens § 16, punkt 6, tredje ledd, må være sikret i en fast tjenestepensjonsordning eller i et suppleringsfond. Hvis pensjonene dekkes ved terminpremier, kan det til betaling av arbeidsgiveravgift til folketrygden ikke anvendes større beløp enn at midlene i premiefondet til enhver tid er tilstrekkelige til å sikre de supplerende pensjonsytelser.</article><article class="legalP" data-absoluteaddress="/ledd/39/" id="ledd-39">Folketrygdens ytelser etter bestemmelsene i punkt 6, tredje ledd, og punkt 7, første ledd, skal minst utgjøre de pensjoner som beregnes på grunnlag av den fulle lønn i 1967 og grunnbeløp kr. 5.400,-. Arbeidstakere som vil få 40 års tjenestetid eller mer i bedriften, må tilregnes fulle supplerende pensjonsytelser.</article></main></body></html>