<!DOCTYPE html><html lang="no"><head><title>Forskrift om regulering av fisket etter makrell i Nordsjøen sør for 62° n.br. og Skagerrak m.v. i 1982.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:09</dd><dt class="legacyID">Datokode</dt><dd class="legacyID">FOR-1982-06-04-960</dd><dt class="dokid">DokumentID</dt><dd class="dokid">LTI/forskrift/1982-06-04-960</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 13</dd><dt class="dateInForce">I kraft fra</dt><dd class="dateInForce">1982-06-04</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1982-06-21</dd><dt class="title">Tittel</dt><dd class="title">Forskrift om regulering av fisket etter makrell i Nordsjøen sør for 62° n.br. og Skagerrak m.v. i 1982.</dd><dt class="refid">RefID</dt><dd class="refid">forskrift/1982-06-04-960</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av fisket etter makrell i Nordsjøen sør for 62° n.br. og Skagerrak m.v. i 1982.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-06-04-960" id="dokument"><h1>Forskrift om regulering av fisket etter makrell i Nordsjøen sør for 62° n.br. og Skagerrak m.v. i 1982.</h1><article class="legalP" data-absoluteaddress="/ledd/1/" id="ledd-1">I medhold av § 1 og § 4 i lov av 17. juni 1955 om saltvannsfiskeriene, jf. kgl.res. av 17. januar 1964 og § 10 i lov av 16. juni 1972 om regulering av deltakelsen i fisket, jf. kgl.res. av 8. september 1972 har Fiskeridepartementet 4. juni 1982 fastsatt følgende forskrifter:</article><article class="legalArticle" data-lovdata-URL="LTI/forskrift/1982-06-04-960/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Det er forbudt for fartøy på 90 fot største lengde eller mer å fiske makrell i Norges Økonomiske sone sør for 62° N og i Skagerrak i 1982.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Uten hinder av forbudet i første ledd kan fartøy på 90 fot største lengde eller mer fiske inntil 9.500 tonn makrell til konsum.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Fiskeridirektøren kan i særlige tilfeller etter søknad fra Norges Makrellag disponere fra forbudet mot omsetning til annet enn konsum.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Fartøy på 90 fots største lengde eller mer kan ikke fiske innenfor 40 n.mil av grunnlinjene sør for 59° N.</article></article><article class="legalArticle" data-lovdata-URL="LTI/forskrift/1982-06-04-960/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Konsesjonspliktige ringnotfartøy som skal delta i makrellfisket i Norges økonomiske sone sør for 62° N og i Skagerrak må ha meldt seg på til Fiskeridirektøren innen 25. mai 1982 i samsvar med kunngjøring av 14. mai 1982.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fartøy som deltar i nevnte fiske kan ikke delta i sommerloddefisket i Barentshavet i 1982.</article></article><article class="legalArticle" data-lovdata-URL="LTI/forskrift/1982-06-04-960/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fiskeridirektøren kan fastsette åpningstidspunktet for fisket.</article></article><article class="legalArticle" data-lovdata-URL="LTI/forskrift/1982-06-04-960/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kvoten for det enkelte fartøy fastsettes til 530 tonn. Ingen kan levere mer enn 100 tonn pr. tur.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fiskeridirektøren kan dispensere fra reglene i første ledd for fartøy med fryseanlegg og fastsette særskilt kvote for slike fartøy.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Første ledd annet punktum kommer til anvendelse for ringnotfartøyer under 90 fot.</article></article><article class="legalArticle" data-lovdata-URL="LTI/forskrift/1982-06-04-960/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridirektøren kan stoppe fisket når totalkvoten er beregnet oppfisket.</article></article><article class="legalArticle" data-lovdata-URL="LTI/forskrift/1982-06-04-960/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Sild- og brislingfangster med innblandet makrell anses ikke som fanget i strid med disse forskrifter når innblandet makrell regnet i vekt ikke overstiger 20 % av det samlede fangstkvantumet pr. tur.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Hestemakrellfangster med innblandet makrell anses ikke som fangst i strid med disse forskrifter når innblandet makrell regnet i vekt ikke overstiger 10 % av det samlede fangstkvantum pr. tur.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Fiskeridirektøren kan fastsette regler for prøvetaking og kontroll av fangster nevnt i første og annet ledd.</article></article><article class="legalArticle" data-lovdata-URL="LTI/forskrift/1982-06-04-960/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Uaktsom eller forsettlig overtredelse av disse forskrifter straffes med bøter i henhold til § 69 i lov av 17. juni 1955 om saltvannsfiskeriene, eller § 11 i lov av 16. juni 1972 om regulering av deltakelsen i fisket.</article></article><article class="legalArticle" data-lovdata-URL="LTI/forskrift/1982-06-04-960/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Disse forskrifter trer i kraft straks. Samtidig oppheves Fiskeridepartementets forskrifter av 23. desember 1981 om regulering av fisket etter makrell i Nordsjøen og Skagerrak i 1982.</article></article></main></body></html>