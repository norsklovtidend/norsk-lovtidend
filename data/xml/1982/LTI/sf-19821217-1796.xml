<!DOCTYPE html><html lang="no"><head><title>Forskrift for ferieordningen for fiskere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:07</dd><dt class="legacyID">Datokode</dt><dd class="legacyID">FOR-1982-12-17-1796</dd><dt class="dokid">DokumentID</dt><dd class="dokid">LTI/forskrift/1982-12-17-1796</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 30</dd><dt class="dateInForce">I kraft fra</dt><dd class="dateInForce">1982-12-17</dd><dt class="changesToDocuments">Endrer</dt><dd class="changesToDocuments"><ul><li>forskrift/1980-04-10-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1972-06-16-43/§10</li><li>lov/1972-06-16-43/§11</li></ul></dd><dt class="dateOfPublication">Kunngjort</dt><dd class="dateOfPublication">1983-01-24</dd><dt class="title">Tittel</dt><dd class="title">Forskrift for ferieordningen for fiskere.</dd><dt class="refid">RefID</dt><dd class="refid">forskrift/1982-12-17-1796</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for ferieordningen for fiskere.<ul class="tocSubUl"><li>§ 1. Forskriftenes omfang.</li><li>§ 2. Feriefondet for fiskere.</li><li>§ 3. Ferieår og opptjeningsår.</li><li>§ 4. Feriegodtgjøringen.</li><li>§ 5. Rapport til Feriefondet</li><li>§ 6. Ferieavgift</li><li>§ 7. Innbetaling av ferieavgift.</li><li>§ 8. Statlig tilskott fra Feriefondet for fiskere.</li><li>§ 9. Fastlegging av tid i fiske.</li><li>§ 10. Tillitsvalgte.</li><li>§ 11. Konkurs.</li><li>§ 12. Ekstra ferietilskott for fiskere over 60 år.</li><li>§ 13. Utbetaling.</li><li>§ 14. Innhenting av opplysninger.</li><li>§ 15. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-12-17-1796" id="dokument"><h1>Forskrift for ferieordningen for fiskere.</h1><article class="legalP" data-absoluteaddress="/ledd/1/" id="ledd-1">Med hjemmel i lov av 16. juni 1972 med senere endringer, § 10 og § 11 har Fiskeridepartementet 17. desember 1982 fastsatt følgende forskrifter for ferieordningen for fiskere:</article><article class="legalArticle" data-lovdata-URL="LTI/forskrift/1982-12-17-1796/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftenes omfang.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene omfatter fiskere på fartøyer som går inn under lov av 16. juni 1972 § 1 og som er lønnet slik som er nevnt i lovens § 2.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Såvel fartøyeier som arbeider ombord, skipper/høvedsmann, fiskere og mannskap som er lønnet med fast lønn/hyre og/eller andel av fangst, og andre fiskere (enefiskere) omfattes således av forskriftene.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Det er et vilkår at fartøyet er innført i merkeregisteret for norske fiskefarkoster og forøvrig fyller de krav som er fastsatt i forskrifter for minstelottsgarantiordningen i fiske.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Fangsten må være omsatt gjennom lovbeskyttet salgslag eller kjøper godkjent av salgslag, eller med dispensasjon for salg fra salgslag. Unntatt fra denne bestemmelse er fiske og fangst av dyrearter og saltvannsfisk som ikke er underlagt lovbeskyttet omsetning, samt omsetning direkte i utlandet av fiskefartøyer som driver fiske eller fangst i fjerne farvann.</article></article><article class="legalArticle" data-lovdata-URL="LTI/forskrift/1982-12-17-1796/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Feriefondet for fiskere.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Feriefondet for fiskere består av innbetalt ferieavgift, tilskott til feriegodtgjøring som ytes over statsbudsjettet (Fiskeriavtalen) samt renteinntekter av fondets midler.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Feriefondet for fiskere administreres av Garantikassen for fiskere og er underlagt Garantikassens vedtekter.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Styret i Garantikassen for fiskere er også styre for Feriefondet for fiskere.</article></article><article class="legalArticle" data-lovdata-URL="LTI/forskrift/1982-12-17-1796/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Ferieår og opptjeningsår.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ferieåret følger kalenderåret. Det forutgående kalenderår er opptjeningsår.</article></article><article class="legalArticle" data-lovdata-URL="LTI/forskrift/1982-12-17-1796/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Feriegodtgjøringen.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskere som omfattes av forskriftene, har rett til feriegodtgjøring bestående av sin inntrukne ferieavgift (egenandel) og et tilskott av det beløp som er stilt til disposisjon for feriegodtjøring over Fiskeriavtalen (statsandel) etter de regler som fremgår av disse forskrifter.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Statsandelens størrelse er avhengig av den driftstid som er innrapportert for opptjeningsåret.</article></article><article class="legalArticle" data-lovdata-URL="LTI/forskrift/1982-12-17-1796/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rapport til Feriefondet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Oppgave over omsatt fangst, utbetalt lott og driftstid i opptjeningsåret skal sendes Feriefondet v/Garantikassen for fiskere minst en gang for hver garantiperiode (2. januar – 30. april, 1. mai – 31. august, 1. september – 23. desember) det er drevet fiske i.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">C-skjema skal benyttes til rapporteringen.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Siste frist for innsending av ferierapport er utløpet av den påfølgende garantiperiode. Fristen for innsending av rapport for siste periode i opptjeningsåret er utløpet av februar måned.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Fartøyets eier eller den som gjør opp med mannskapet, er ansvarlig for at rapportering finner sted innen de fastsatte frister.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Enefiskere er selv ansvarlig for rapportering til Feriefondet.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Fisker som er syk eller får utbetalt dagpenger under arbeidsløyse i fiske, får godkjent denne tid som driftstid dersom innsending av rapport finner sted innen de fastsatte frister. Fiskeren er selv ansvarlig for dette.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Avbrudd i fiske som ellers ville ha rett til a-trygd, men som avslås på grunn av at kravet er for sent fremmet, kan etter styrets nærmere bestemmelse godkjennes som driftstid.</article></article><article class="legalArticle" data-lovdata-URL="LTI/forskrift/1982-12-17-1796/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ferieavgift</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Alle fiskere som driver fiske og omsetter sin fangst og omfattes av lov om ferie for fiskere, skal innbetale en avgift til finansiering av ferieordningen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Unntatt fra første ledd er fiskere under 15 år og personer som mottar ugradert folketrygd eller over 60 % uføre/yrkesskadetrygd, jfr. § 8.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Fiskere på fartøy med mer enn en manns besetning skal trekkes av 3 % av arbeidsinntekten i ferieavgift.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Med arbeidsinntekt menes:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/4/punkt/1/" id="paragraf-6-ledd-4-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/4/punkt/1/ledd/1/" id="paragraf-6-ledd-4-punkt-1-ledd-1">det beløp som er ført opp i skjema C «trekkgrunnlag»</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/4/punkt/2/" id="paragraf-6-ledd-4-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/4/punkt/2/ledd/1/" id="paragraf-6-ledd-4-punkt-2-ledd-1">minstelott, sykelønn og dagpenger under arbeidsløyse for fiskere</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/4/punkt/3/" id="paragraf-6-ledd-4-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/4/punkt/3/ledd/1/" id="paragraf-6-ledd-4-punkt-3-ledd-1">bergelønn og annen inntekt såfremt denne inngår i lottoppgjøret.</article></article></li></ul></article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Enefiskere betaler en avgift på 2 % av brutto fangstinntekt. Av minstelott, sykelønn, dagpenger under arbeidsløyse for fiskere og bergelønn skal enefiskere betale 3 % i ferieavgift.</article></article><article class="legalArticle" data-lovdata-URL="LTI/forskrift/1982-12-17-1796/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Innbetaling av ferieavgift.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">På grunnlag av de innsendte ferierapporter beregner Garantikassen for fiskere skyldig ferieavgift og sender krav om innbetaling. Styret fastsetter frist for innbetaling av ferieavgift.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fartøyets eier eller den som gjør opp med mannskapet, er ansvarlig for at ferieavgift trekkes av fiskernes arbeidsinntekt og innbetales til Feriefondet for fiskere innen de fastsatte frister.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Enefiskere er selv ansvarlig for innbetaling av ferieavgift til Feriefondet for fiskere innen de fastsatte frister.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Garantikassen for fiskere skal foreta 3 % trekk av dagpenger under arbeidsløyse og av minstelott.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Den som har fått utbetalt sykelønn må, for å få godskrevet sykeperioden som driftstid, selv foreta innbetaling av 3 % ferieavgift som bestemt i første ledd.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Ved for sen innbetaling av ferietrekket beregnes 1 % rente pr. mnd.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Dersom ferieavgift ikke innbetales, kan styret bestemme at inndriving skal skje ved utpanting.</article><article class="legalP" data-absoluteaddress="/paragraf/7/ledd/8/" id="paragraf-7-ledd-8">Fisker på fartøy med mer enn en manns besetning holdes økonomisk skadesløs såfremt trekk av ferieavgift kan dokumenteres. Dette gjelder både i tilfeller hvor rapportering har funnet sted før søknadsfristens utløp, men hvor avgiften først blir innbetalt etter fristens utløp, og hvor rapportering ikke er sendt Garantikassen for fiskere.</article></article><article class="legalArticle" data-lovdata-URL="LTI/forskrift/1982-12-17-1796/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Statlig tilskott fra Feriefondet for fiskere.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fiskere som går inn under forskriftene, har i tillegg til inntrukket ferieavgift rett til statlig tilskott fra Feriefondet for fiskere, jfr. § 4. Tilskottets størrelse fastlegges av styret etter godkjennelse av Fiskeridepartementet i forhold til den driftstid som er rapportert og godskrevet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For at statlig tilskott skal kunne utbetales, må følgende vilkår være oppfylt:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/2/punkt/1/" id="paragraf-8-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/2/punkt/1/ledd/1/" id="paragraf-8-ledd-2-punkt-1-ledd-1">Fiskeren må være oppført på blad B i fiskermanntallet eller fylle betingelsene for opptak i opptjeningsåret.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/2/punkt/2/" id="paragraf-8-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/2/punkt/2/ledd/1/" id="paragraf-8-ledd-2-punkt-2-ledd-1">Driftstid for opptjeningsåret må være innrapportert i henhold til § 5. Likeledes må ferieavgift for opptjeningsåret dokumenteres inntrukket/innbetalt i henhold til §§ 6 og 7.</article></article></li></ul></article><article class="legalP" data-absoluteaddress="/paragraf/8/ledd/3/" id="paragraf-8-ledd-3">For de fiskere som i opptjeningsåret har mottatt ugradert folketrygd eller over 60 % uføre/yrkesskadetrygd, kan ferietilskudd bare gis for opptjeningstiden forut for mottakelsen av slike ytelser. Ved redusert trygd utbetales forholdsmessig ferietilskudd.</article></article><article class="legalArticle" data-lovdata-URL="LTI/forskrift/1982-12-17-1796/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fastlegging av tid i fiske.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved fastlegging av tid i fiske skal driftstid anført i C-skjema legges til grunn.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Dersom et fartøy ikke kommer i fiske på grunn av reguleringer eller må avslutte fisket tidligere enn det ellers ville ha gjort på grunn av fangststopp eller oppfisket kvote, får fiskeren godskrevet hele garantiperioden (jfr. § 5 første ledd) som driftstid. Tidsrom hvor fiskeren oppebærer annen arbeidsinntekt, godskrives ikke som driftstid.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Dersom det er tvil om hvilken tid som er medgått til fiske, kan styret for Feriefondet innhente nærmere opplysninger og treffe beslutninger om godkjent driftstid i relasjon til ferieordningen.</article></article><article class="legalArticle" data-lovdata-URL="LTI/forskrift/1982-12-17-1796/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tillitsvalgte.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For tillitsvalgte innen fiskeriorganisasjonene kan den tid dette arbeid krever, godtas som tid på fiske. Forutsetningen er at vedkommende tillitsmann er ført på blad B i Fiskermanntallet.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Vedkommende tillitsvalgte sender rapport innenfor de fastsatte frister i henhold til § 5 med beregning av 3 % avgift.</article></article><article class="legalArticle" data-lovdata-URL="LTI/forskrift/1982-12-17-1796/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Konkurs.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Ved konkurs overtar Feriefondet for fiskere fiskers krav i boet og dekker eventuelle tap. Fondet foretar også utbetaling av den feriegodtgjøring fisker er berettiget til.</article></article><article class="legalArticle" data-lovdata-URL="LTI/forskrift/1982-12-17-1796/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ekstra ferietilskott for fiskere over 60 år.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Fiskere som har fylt 60 år innen 1. januar i ferieåret, kan gis ekstra ferietilskott inntil 7 feriedager etter Fiskeridepartementets nærmere bestemmelser.</article></article><article class="legalArticle" data-lovdata-URL="LTI/forskrift/1982-12-17-1796/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Utbetaling.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Feriegodtgjørelsen utbetales den enkelte fisker over postgiro en gang pr. år, fortrinnsvis i juni måned. Feriegodtgjørelsen utbetales uten skattetrekk. Det sendes lønnsmelding til fiskeren og ligningskontoret for det utbetalte beløp.</article></article><article class="legalArticle" data-lovdata-URL="LTI/forskrift/1982-12-17-1796/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Innhenting av opplysninger.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Styret for Feriefondet kan anmode fiskerinemndene om uttalelse angående driftstid dersom det er tvil om den oppgitte driftstid er korrekt.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Styret for Feriefondet kan også innhente opplysninger om den enkelte fiskers inntektsforhold/trygdeforhold fra vedkommende ligningskontor og/eller trygdekontor.</article></article><article class="legalArticle" data-lovdata-URL="LTI/forskrift/1982-12-17-1796/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Disse forskrifter trer i kraft straks. Samtidig oppheves forskrifter for ferieordningen for fiskere fastsatt av Fiskeridepartementet 10. april 1980 med senere endringer og vedtekter for Feriefondet for fiskere fastsatt av Fiskeridepartementet 10. april 1980.</article></article></main></body></html>