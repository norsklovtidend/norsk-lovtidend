<!DOCTYPE html><html lang="no"><head><title>Forskrift om statsgaranti for lønnskrav ved konkurs m.v. – regler om saksbehandling, bostyrers godtgjøring m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:09</dd><dt class="legacyID">Datokode</dt><dd class="legacyID">FOR-1982-12-13-1786</dd><dt class="dokid">DokumentID</dt><dd class="dokid">LTI/forskrift/1982-12-13-1786</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 nr. 29</dd><dt class="dateInForce">I kraft fra</dt><dd class="dateInForce">1983-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1973-12-14-61/§10</li></ul></dd><dt class="dateOfPublication">Kunngjort</dt><dd class="dateOfPublication">1982-01-20</dd><dt class="title">Tittel</dt><dd class="title">Forskrift om statsgaranti for lønnskrav ved konkurs m.v. – regler om saksbehandling, bostyrers godtgjøring m.v.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og arbeidsdepartementet 13. desember 1982 med hjemmel i lov 14. desember 1973 nr. 61 om statsgaranti for lønnskrav ved konkurs m.v. § 10.</dd><dt class="refid">RefID</dt><dd class="refid">forskrift/1982-12-13-1786</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om statsgaranti for lønnskrav ved konkurs m.v. – regler om saksbehandling, bostyrers godtgjøring m.v.<ul class="tocSubUl"><li>Kapittel I. Arbeidstakeren (søkeren)<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li><li>Kap. II Direktoratet for arbeidstilsynet<ul class="tocSubUl"><li>§ 7.</li></ul></li><li>Kap. III. Skifteretter og bostyrere<ul class="tocSubUl"><li>§ 8.</li><li>§ 9.</li><li>§ 10.</li></ul></li><li>Kap. IV Bostyrers godtgjøring<ul class="tocSubUl"><li>§ 11.</li><li>§ 12.</li><li>§ 13.</li><li>§ 14.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1982-12-13-1786" id="dokument"><h1>Forskrift om statsgaranti for lønnskrav ved konkurs m.v. – regler om saksbehandling, bostyrers godtgjøring m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-12-13-1786/KAPITTEL_1" data-partID="k1"><h2>Kapittel I. Arbeidstakeren (søkeren)</h2><article class="legalArticle" data-lovdata-URL="LTI/forskrift/1982-12-13-1786/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Søknad om lønnsgaranti skal skrives på fastsatt blankett, se likevel § 7 c. I konkurstilfelle benyttes blankett A og i insolvenstilfelle der konkurs ikke er åpnet, benyttes blankett B. Søknadsblanketter fåes ved Direktoratet for arbeidstilsynet, dets distriktskontorer, samt ved skifteretter og arbeidskontorer.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Dersom det for arbeidstakere på skip er utferdiget hyreoppgjørsskjema for et tidsrom hvor det søkes dekning over garantien, skal skjema eller kopi medsendes søknaden.</article></article><article class="legalArticle" data-lovdata-URL="LTI/forskrift/1982-12-13-1786/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Det skal søkes om brutto lønnskrav. Dersom skattetrekk er foretatt eller det av andre grunner gjenstår bare et nettokrav, skal det søkes om dette. Arbeidstakeren må fremlegge bevis for sitt lønnskrav og, når konkurs ikke er åpnet, også for arbeidsgiverens manglende betalingsevne. Om bevis, se teksten i blankett B.</article></article><article class="legalArticle" data-lovdata-URL="LTI/forskrift/1982-12-13-1786/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Er arbeidsgiverens bo under offentlig bobehandling, (som konkursbo eller insolvent dødsbo) er det et vilkår for å få dekning av lønnsgarantien at arbeidstakeren har meldt sitt krav i boet på forskriftsmessig måte.</article></article><article class="legalArticle" data-lovdata-URL="LTI/forskrift/1982-12-13-1786/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">For dekning av krav som gjelder tiden etter fristdagen, jfr. lov 31. mai 1963 nr. 2 (prioritetsloven) § 2 og lønnsgarantilovens § 1 tredje ledd, kan det settes som vilkår at arbeidstakeren har meldt seg for arbeidsformidlingen.</article></article><article class="legalArticle" data-lovdata-URL="LTI/forskrift/1982-12-13-1786/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Inntekt som etter fristdagen er opptjent på annet hold og dagpenger fra arbeidsløysetrygden som er mottatt i samme tidsrom, skal oppgis i søknaden (se rubrikk i søknadsblanketten).</article></article><article class="legalArticle" data-lovdata-URL="LTI/forskrift/1982-12-13-1786/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Er offentlig bobehandling ikke åpnet, påligger det arbeidstakeren å sørge for at arbeidsgiver får anledning til å uttale seg om søknaden, jfr. lønnsgarantilovens § 3 (se rubrikk i søknadsblanketten).</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1982-12-13-1786/KAPITTEL_2" data-partID="k2"><h2>Kap. II Direktoratet for arbeidstilsynet</h2><article class="legalArticle" data-lovdata-URL="LTI/forskrift/1982-12-13-1786/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Behandlingen og avgjørelsen av søknader om lønnsgarantidekning er lagt til Direktoratet for arbeidstilsynet, eventuelt i samvirke med skifterett, bostyrer, Fiskeridepartementet eller Direktoratet for sjømenn, jfr. kap. III og forskriftene om statsgaranti for lønnskrav ved konkurs m.v., for arbeidstakere på norske fiske- og fangstfartøyer og for arbeidstakere på skip (del B og C nedenfor).</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Direktoratet for arbeidstilsynet skal bl.a.:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/1/ledd/2/punkt/1/" id="kapittel-2-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/1/ledd/2/punkt/1/ledd/1/" id="kapittel-2-paragraf-1-ledd-2-punkt-1-ledd-1">gi veiledning ved alle henvendelser om lønnsgarantispørsmål, samt bistand ved utfylling av søknadsblanketter.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/1/ledd/2/punkt/2/" id="kapittel-2-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/1/ledd/2/punkt/2/ledd/1/" id="kapittel-2-paragraf-1-ledd-2-punkt-2-ledd-1">stå til tjeneste for skifteretter og bostyrer ved avklaring av spørsmål som har betydning for rask behandling av lønnsgarantikrav.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/1/ledd/2/punkt/3/" id="kapittel-2-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/1/ledd/2/punkt/3/ledd/1/" id="kapittel-2-paragraf-1-ledd-2-punkt-3-ledd-1">ta imot og kontrollere søknader fra enkeltpersoner og boer, eventuelt foranledige nødvendige rettelser, samt snarest mulig ta stilling til dem. Når et større antall arbeidstakere i samme bedrift skal søke om dekning, kan direktoratet godta at det blir brukt fellesskjema, forutsatt at dette inneholder tilstrekkelige opplysninger om den enkeltes krav.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/1/ledd/2/punkt/4/" id="kapittel-2-paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/1/ledd/2/punkt/4/ledd/1/" id="kapittel-2-paragraf-1-ledd-2-punkt-4-ledd-1">foreta utbetaling av godkjente krav så snart som mulig. I konkurstilfelle skal utbetalingen normalt foretas gjennom vedkommende bostyrer, som får overført det samlede beløp til fordeling, jfr. § 9 nedenfor. For øvrig kan direktoratet etter avtale overlate utbetaling av lønnsgarantibeløp til en bank eller offentlig institusjon, eller i spesielle tilfelle foreta utbetaling direkte.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/1/ledd/2/punkt/5/" id="kapittel-2-paragraf-1-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/1/ledd/2/punkt/5/ledd/1/" id="kapittel-2-paragraf-1-ledd-2-punkt-5-ledd-1">foreta pliktig trekk i garantibeløpet på samme måte som ved utbetaling fra arbeidsgiver (jfr. lønnsgarantiloven § 5 og regler for skattetrekk i garantibeløp) i tilfelle hvor dette ikke utføres av bostyreren.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/2/paragraf/1/ledd/2/punkt/6/" id="kapittel-2-paragraf-1-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/2/paragraf/1/ledd/2/punkt/6/ledd/1/" id="kapittel-2-paragraf-1-ledd-2-punkt-6-ledd-1">sørge for anmeldelse og eventuelt innkreving av statens refusjonskrav mot arbeidsgiveren og hans bo, jfr. lønnsgarantiloven § 6, og overføre de innbetalte beløp til den særlige inntektskonto for slike beløp i statsregnskapet.</article></article></li></ul></article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1982-12-13-1786/KAPITTEL_3" data-partID="k3"><h2>Kap. III. Skifteretter og bostyrere</h2><article class="legalArticle" data-lovdata-URL="LTI/forskrift/1982-12-13-1786/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Skifterett og bostyrer har, i tilfelle av konkurs eller annen offentlig insolvensbehandling, plikt til å bistå ved behandling av saker etter lønnsgarantiloven. Av hensyn til behovet for rask dekning er det viktig at behandlingen påskyndes.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Det bør så snart som mulig under bobehandlingen klarlegges om lønnskravene kan dekkes av boet og utbetales raskt slik at det ikke blir nødvendig å benytte statsgarantien, jfr. bl.a. tilføyelsen til konkursloven § 95 ved lov av 14. mars 1975.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Så snart det er klarlagt at statsgarantien kan bli aktuell, skal bostyreren sende en foreløpig orientering til Direktoratet for arbeidstilsynet om dette.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Bostyreren skal under tilsyn av skifteretten:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/ledd/4/punkt/1/" id="kapittel-3-paragraf-1-ledd-4-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/ledd/4/punkt/1/ledd/1/" id="kapittel-3-paragraf-1-ledd-4-punkt-1-ledd-1">snarest gi alle arbeidstakerne i virksomheten orientering om garantiordningen og gi rettledning ved fremsettelse av søknader. Dette gjelder også i bo som er blitt innstilt etter konkursloven § 20 jfr. punkt c nedenfor.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/ledd/4/punkt/2/" id="kapittel-3-paragraf-1-ledd-4-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/ledd/4/punkt/2/ledd/1/" id="kapittel-3-paragraf-1-ledd-4-punkt-2-ledd-1">motta og kontrollere søknadene,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/ledd/4/punkt/3/" id="kapittel-3-paragraf-1-ledd-4-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/ledd/4/punkt/3/ledd/1/" id="kapittel-3-paragraf-1-ledd-4-punkt-3-ledd-1">gi påtegning på søknadene om resultatet av boets prøvelse av fordringene eller om bostyrerens innstilling. Dersom boet innstilles eller er innstilt etter konkursloven § 20 uten at fordringen er prøvet, skal likevel påtegning gis om hvorvidt de anmeldte krav anses som prioritert av 1. klasse. I slike tilfelle plikter bostyreren etter anmodning fra Direktoratet for arbeidstilsynet å medvirke til ferdigbehandling av garantisakene.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/ledd/4/punkt/4/" id="kapittel-3-paragraf-1-ledd-4-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/ledd/4/punkt/4/ledd/1/" id="kapittel-3-paragraf-1-ledd-4-punkt-4-ledd-1">oversende søknadene med de foreskrevne opplysninger og attestasjoner til Direktoratet for arbeidstilsynet til avgjørelse. Om fellessøknad se § 7 c.</article></article></li></ul></article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Dersom boet ikke har bostyrer, eller denne av særlige grunner ikke kan utføre det ovenstående, sørger skifteretten for at dette blir gjort.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Skifteretten skal sørge for å ha tilstrekkelig beholdning av søknadsskjemaer.</article></article><article class="legalArticle" data-lovdata-URL="LTI/forskrift/1982-12-13-1786/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Det påligger bostyreren å foreta utbetaling av de tilkjente garantibeløp. Bostyreren skal foreta pliktig trekk i garantibeløp på samme måte som ved utbetaling fra arbeidsgiver (jfr. lønnsgarantilovens § 5 og regler for skattetrekk i garantibeløp).</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Direktoratet for arbeidstilsynet overfører de tilkjente garantibeløp til bostyreren i hensiktsmessige summer. Disse beløp plikter bostyreren å anbringe i bank, på boets konto eller på en annen særskilt konto adskilt fra de midler bostyreren forøvrig forvalter.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Med samtykke av direktoratet kan bostyreren overlate utbetalingen av garantibeløp til en bank. Bostyreren påser at det samlede utbetalte garantibeløp blir anmeldt til boet som statens refusjonskrav, jfr. lønnsgarantilovens § 6. Når det gjelder krav som etter sin art er sjøpantberettiget påligger det bostyreren å undersøke om sjøpanteretten er gjort eller kan gjøres gjeldende, eventuelt om tredjemann har påtatt seg ansvaret for hyrekravene.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Er sjøpanteretten ikke gjort gjeldende, skal Direktoratet for arbeidstilsynet straks underrettes om dette. Direktoratet kan, når det finner det hensiktsmessig, pålegge bostyrer/skifterett å medvirke til at sjøpanteretten blir gjort gjeldende.</article></article><article class="legalArticle" data-lovdata-URL="LTI/forskrift/1982-12-13-1786/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Når boet dekker statens refusjonskrav for utbetalte lønnsgarantibeløp, skal bostyreren sørge for at beløpet overføres til Direktoratet for arbeidstilsynet. I alle saker hvor staten har foretatt garantiutbetalinger, skal bostyreren sende sluttinnberetning til direktoratet. Direktoratet bør også få tilsendt de foreløpige innberetninger bostyreren utarbeider.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1982-12-13-1786/KAPITTEL_4" data-partID="k4"><h2>Kap. IV Bostyrers godtgjøring</h2><article class="legalArticle" data-lovdata-URL="LTI/forskrift/1982-12-13-1786/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Godtgjøring til bostyrer for behandling av lønnsgarantisaker fastsettes av skifteretten og dekkes av konkursboet som massekrav, jfr. likevel § 12. Godtgjøring for arbeid som utføres etter at boet er innstilt, fastsettes av skifteretten og dekkes av lønnsgarantiordningen.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Godtgjøring fastsettes i regelen sammen med bostyrerens godtgjøring for bobehandlingen for øvrig, men det beløp som refunderes etter § 12 må framgå særskilt. Reglene om fastsetting av bostyrers godtgjøring for bobehandlingen for øvrig gjelder tilsvarende. (Det er ikke nødvendig å forelegge saken for lønnsgarantiordningen til uttalelse før fastsettingen.)</article></article><article class="legalArticle" data-lovdata-URL="LTI/forskrift/1982-12-13-1786/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom skifteretten finner det klart at boet må innstilles etter konkursloven § 20 dersom det belastes de nødvendige økte kostnadene etter § 11 ovenfor, skal lønnsgarantiordningen refundere boet disse kostnadene.</article></article><article class="legalArticle" data-lovdata-URL="LTI/forskrift/1982-12-13-1786/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Reglene gjelder bare godtgjøring for merarbeid som skyldes behandlingen av lønnsgarantisakene, og ikke arbeid som likevel måtte gjøres som ledd i bobehandlingen.</article></article><article class="legalArticle" data-lovdata-URL="LTI/forskrift/1982-12-13-1786/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Forskriften her trer i kraft 1. februar 1983.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Fra samme tidspunkt oppheves Kommunal- og arbeidsdepartementets forskrift 9. mai 1975 for skifteretter og bostyrer om behandling av saker etter lønnsgarantiloven.</article></article></section></main></body></html>