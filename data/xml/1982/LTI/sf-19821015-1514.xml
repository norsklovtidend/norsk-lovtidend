<!DOCTYPE html><html lang="no"><head><title>Forskrift om hold av verpehøner i bur.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:15</dd><dt class="legacyID">Datokode</dt><dd class="legacyID">FOR-1982-10-15-1514</dd><dt class="dokid">DokumentID</dt><dd class="dokid">LTI/forskrift/1982-10-15-1514</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 23</dd><dt class="dateInForce">I kraft fra</dt><dd class="dateInForce">1983-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-12-20-73/§30</li><li>forskrift/1976-11-19-3371</li></ul></dd><dt class="dateOfPublication">Kunngjort</dt><dd class="dateOfPublication">1982-11-10</dd><dt class="title">Tittel</dt><dd class="title">Forskrift om hold av verpehøner i bur.</dd><dt class="refid">RefID</dt><dd class="refid">forskrift/1982-10-15-1514</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om hold av verpehøner i bur.<ul class="tocSubUl"><li>§ 1. Hva forskriftene gjelder.</li><li>§ 2. Bygning, rom m.m.</li><li>§ 3. Bur m.m.</li><li>§ 4. Alarmsystem.</li><li>§ 5. Tilsyn og stell.</li><li>§ 6. Melding, inspeksjon og godkjenning.</li><li>§ 7. Unntak fra forskriftene.</li><li>§ 8. Straffebestemmelser.</li><li>§ 9. Ikrafttreden og overgangsbestemmelser.</li><li>Rettelse</li></ul></li></ul></dd></dl></header><main class="documentBody" data-lovdata-URL="LTI/forskrift/1982-10-15-1514" id="dokument"><h1>Forskrift om hold av verpehøner i bur.</h1><article class="legalP" data-absoluteaddress="/ledd/1/" id="ledd-1">Gitt av Landbruksdepartementet 15. oktober 1982 i medhold av lov 20. desember 1974 nr. 73 om dyrevern § 30, jfr. kgl.res. 19. november 1976.</article><article class="legalArticle" data-lovdata-URL="LTI/forskrift/1982-10-15-1514/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriftene gjelder.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med verpehøne menes i disse forskrifter tamhøne (Gallus gallus) av lett rase fra 18 ukers alder.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For at verpehøner skal kunne holdes i bur, må anlegget tilfredsstille kravene i disse forskrifter.</article></article><article class="legalArticle" data-lovdata-URL="LTI/forskrift/1982-10-15-1514/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bygning, rom m.m.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved plassering og utforming av buranlegg skal det tas tilstrekkelige hensyn for å beskytte dyra mot forurensninger og forstyrrelser.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Bygning/rom hvor buranlegg installeres, skal være innredet og utstyrt slik at dyra til enhver tid kan få tilfredsstillende tilgang på frisk luft. Det skal være muligheter for nødventilasjon om anlegg for mekanisk luftveksling svikter.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Bygning/rom skal dessuten være slik utstyrt at dyra til enhver tid er sikret tilfredsstillende lys- og temperaturforhold. Ved tilsyn og inspeksjon skal det være så godt lys i anlegget at hvert dyr kan sees.</article></article><article class="legalArticle" data-lovdata-URL="LTI/forskrift/1982-10-15-1514/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bur m.m.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Hver enkelt burrekke skal være merket med mål på burrommene (høyde, dybde, bredde og cm<sup>2</sup> golvflate), helling på golvet i burene, fabrikasjonsår og produsentnavn.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Burrekkene skal ikke ha flere enn 3 etasjer. Avstanden mellom golvnivå og laveste punkt i nederste burrom skal være minst 25 cm. Det skal ikke være flere enn 5,5 dyr pr.m<sup>3</sup> romvolum.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Det skal ikke være flere enn 3 dyr i hvert bur.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/punkt/4/" id="paragraf-3-punkt-4"><span class="data-originalId">4.</span><article class="legalP" data-absoluteaddress="/paragraf/3/punkt/4/ledd/1/" id="paragraf-3-punkt-4-ledd-1">Bur for ett dyr (enkeltbur) skal ha minst 1.050 cm<sup>2</sup> golvflate og for flere dyr minst 700 cm<sup>2</sup> golvflate pr. dyr.</article><article class="legalP" data-absoluteaddress="/paragraf/3/punkt/4/ledd/2/" id="paragraf-3-punkt-4-ledd-2">Burene skal være minst 42 cm høye, minst 35 cm dype (målt fra frontgitter) og ikke ha flere enn to tette sider.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/3/punkt/5/" id="paragraf-3-punkt-5"><span class="data-originalId">5.</span><article class="legalP" data-absoluteaddress="/paragraf/3/punkt/5/ledd/1/" id="paragraf-3-punkt-5-ledd-1">Netting og annet materiale i bur skal være av hensiktsmessig utforming og kvalitet. Dersom det brukes netting i golv, skal tykkelsen på tråden være minst 2 mm.</article><article class="legalP" data-absoluteaddress="/paragraf/3/punkt/5/ledd/2/" id="paragraf-3-punkt-5-ledd-2">Golvet skal ikke helle mer enn 12 % (6,8°)</article></article></li><li data-li-identifier="6." data-name="6."><article class="listArticle" data-absoluteaddress="/paragraf/3/punkt/6/" id="paragraf-3-punkt-6"><span class="data-originalId">6.</span><article class="legalP" data-absoluteaddress="/paragraf/3/punkt/6/ledd/1/" id="paragraf-3-punkt-6-ledd-1">Bur for flere dyr skal være dimensjonert og innrettet slik at alle dyra kan ete samtidig. Troplassen pr. dyr skal være minst 13 cm.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/3/punkt/7/" id="paragraf-3-punkt-7"><span class="data-originalId">7.</span><article class="legalP" data-absoluteaddress="/paragraf/3/punkt/7/ledd/1/" id="paragraf-3-punkt-7-ledd-1">Vanningsanlegg skal være dimensjonert og innrettet slik at dyra til enhver tid er sikret friskt vann i tilstrekkelig mengde. Drikkestedene skal være plassert slik at dyra får naturlig drikkestilling.</article><article class="legalP" data-absoluteaddress="/paragraf/3/punkt/7/ledd/2/" id="paragraf-3-punkt-7-ledd-2">Dersom det brukes drikkenipler eller – kopper, skal dyra ha adgang til minst to drikkesteder, også i enkeltbur. Det skal være lett å kontrollere at niplene/koppene virker.</article><article class="legalP" data-absoluteaddress="/paragraf/3/punkt/7/ledd/3/" id="paragraf-3-punkt-7-ledd-3">Dersom det brukes vannrenne, skal denne ha samme lengde som fôrtroa.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/3/punkt/8/" id="paragraf-3-punkt-8"><span class="data-originalId">8.</span><article class="legalP" data-absoluteaddress="/paragraf/3/punkt/8/ledd/1/" id="paragraf-3-punkt-8-ledd-1">Det er forbudt å bruke bevegelige fôr- og/eller vanningstro («kafeteria-system»).</article></article></li></ul></article><article class="legalArticle" data-lovdata-URL="LTI/forskrift/1982-10-15-1514/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Alarmsystem.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Anlegg for mekanisk luftveksling skal være tilkoplet alarmsystem som varsler ved strømbrudd og ved for høy eller lav temperatur.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Alarmsystemet skal være slik at alarmen kan oppfattes av personer som vet hvilke tiltak som skal iverksettes.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Kravet om alarmsystem gjelder likevel ikke dersom ventilasjonen er tilstrekkelig selv om det mekaniske ventilasjonsanlegget svikter.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Eier/bruker plikter å påse at alarmsystemet til enhver tid fungerer.</article></article><article class="legalArticle" data-lovdata-URL="LTI/forskrift/1982-10-15-1514/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn og stell.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Dyra skal ha daglig tilsyn.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Alle automatiske installasjoner og annet mekanisk utstyr som har betydning for dyra, skal ettersees minst en gang daglig. Oppdages feil eller mangler, skal disse straks rettes. Hvis dette ikke er mulig, skal de nødvendige skritt tas for å beskytte dyra inntil utbedringer er foretatt.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Anlegget skal holdes reint og i god orden. Burene skal reingjøres grundig mellom hvert innsett av dyr.</article></article><article class="legalArticle" data-lovdata-URL="LTI/forskrift/1982-10-15-1514/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Melding, inspeksjon og godkjenning.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Eier/bruker plikter å melde fra til fylkesveterinæren før nytt eller ominnredet buranlegg tas i bruk.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Det skal ikke settes dyr inn i nytt eller ominnredet buranlegg før distriktsveterinæren har inspisert det og fylkesveterinæren har gitt godkjenning.</article></article><article class="legalArticle" data-lovdata-URL="LTI/forskrift/1982-10-15-1514/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak fra forskriftene.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Landbruksdepartementet kan dispensere fra disse forskrifter.</article></article><article class="legalArticle" data-lovdata-URL="LTI/forskrift/1982-10-15-1514/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straffebestemmelser.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse eller unnlatelse av å følge disse forskrifter eller påbud og bestemmelser som blir gitt i medhold av dem, er straffbar i henhold til lov 20. desember 1974 nr. 73 om dyrevern § 31.</article></article><article class="legalArticle" data-lovdata-URL="LTI/forskrift/1982-10-15-1514/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden og overgangsbestemmelser.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskrifter trer i kraft 1. januar 1983. Fra samme dato oppheves regler om buranlegg for voksne høns, fastsatt av Landbruksdepartementet 1. juli 1965.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Buranlegg som er i drift når forskriftene trer i kraft og som ikke tilfredsstiller kravene i § 3 nr. 1, 2, 3, 5 annet punktum, 6 annet punktum og 7 tredje punktum, men som er i samsvar med regler 1. juli 1965 om buranlegg for voksne høns, tillates likevel drevet inntil burene skal skiftes ut, men ikke utover 1. januar 1998. Det må ikke plasseres flere dyr i hvert bur enn at det er minimum 12 cm troplass pr. dyr, selv om det etter golvarealet kan være flere dyr i hvert bur.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-10-15-1514/KAPITTEL_1" data-partID="k1"><h2>Rettelse</h2><article class="defaultP" data-text-size="small"><strong>Publisert:</strong> Avd I 1982 Nr. 26 (Rettelse)</article><article class="centeredP" data-text-align="center">Det som rettes settes i kursiv. (Nr. 1655.)</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Nr. 23, s. 553 (i Forskrift nr. 1514 om hold av verpehøner i hur).</article> <article class="defaultP" margin-top="true"><i>§ 3.6.</i> annet punktum skal rettes til:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Troplassen pr. dyr skal være minst 15 cm.</article></section></main></body></html>