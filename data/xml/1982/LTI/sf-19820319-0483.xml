<!DOCTYPE html><html lang="no"><head><title>Alminnelig forskrift om godkjenning av lege som spesialist i medisin og om tilbakekall av godkjenning. Delegasjon av myndighet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:36</dd><dt class="legacyID">Datokode</dt><dd class="legacyID">FOR-1982-03-19-483</dd><dt class="dokid">DokumentID</dt><dd class="dokid">LTI/forskrift/1982-03-19-483</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 7</dd><dt class="dateInForce">I kraft fra</dt><dd class="dateInForce">1982-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-42/§14</li></ul></dd><dt class="dateOfPublication">Kunngjort</dt><dd class="dateOfPublication">1982-04-01</dd><dt class="title">Tittel</dt><dd class="title">Alminnelig forskrift om godkjenning av lege som spesialist i medisin og om tilbakekall av godkjenning. Delegasjon av myndighet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 19. mars 1982 i medhold av § 14, 1. ledd i lov av 13. juni 1982 nr. 42 om leger. Fremmet av Sosialdepartementet.</dd><dt class="refid">RefID</dt><dd class="refid">forskrift/1982-03-19-483</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Alminnelig forskrift om godkjenning av lege som spesialist i medisin og om tilbakekall av godkjenning. Delegasjon av myndighet.<ul class="tocSubUl"><li>I<ul class="tocSubUl"><li>§ 1. Godkjenning som spesialist</li><li>§ 2. Fastsettelse av spesialiteter m.v.</li><li>§ 3. Opphør av spesialistgodkjenning</li><li>§ 4. Tilbakekall av spesialistgodkjenning</li><li>§ 5. Ny spesialistgodkjenning</li><li>§ 6. Klage</li><li>§ 7. Eldre spesialistgodkjenning</li><li>§ 8. Delegasjon</li><li>§ 9. Ikrafttreden</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1982-03-19-483" id="dokument"><h1>Alminnelig forskrift om godkjenning av lege som spesialist i medisin og om tilbakekall av godkjenning. Delegasjon av myndighet.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-03-19-483/KAPITTEL_1" data-partID="k1"><h2>I</h2><article class="legalArticle" data-lovdata-URL="LTI/forskrift/1982-03-19-483/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Godkjenning som spesialist</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Lege som har norsk autorisasjon kan få godkjenning som spesialist innen en avgrenset del av de medisinske fagområder når han har gjennomgått slik utdannelse som er bestemt og fyller de vilkår som er satt.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">I særlige tilfelle kan departementet samtykke i at en lege med norsk generell lisens får adgang til å bli godkjent som spesialist.</article></article><article class="legalArticle" data-lovdata-URL="LTI/forskrift/1982-03-19-483/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Fastsettelse av spesialiteter m.v.</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Departementet fastsetter de avgrensede deler av medisinske fagområder – spesialiteter som det kan gis spesialistgodkjenning i.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Departementet fastsetter de krav til utdannelse og de vilkår som skal gjelde for hver spesialitet.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Departementet kan fastsette at søkere må gjennomgå prøve for å bli godkjent som spesialist</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Før bestemmelser etter denne paragraf blir fastsatt eller endret, skal Den norske Lægeforenings innstilling foreligge.</article></article><article class="legalArticle" data-lovdata-URL="LTI/forskrift/1982-03-19-483/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opphør av spesialistgodkjenning</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Godkjenning som spesialist faller bort hvis legens autorisasjon eller lisens opphører å gjelde ved avkall, ved tilbakekall eller suspensjon, eller ved passert aldersgrense 75 år, med mindre legen får tidsbegrenset lisens.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">En lege kan gi særskilt avkall på spesialistgodkjenning.</article></article><article class="legalArticle" data-lovdata-URL="LTI/forskrift/1982-03-19-483/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilbakekall av spesialistgodkjenning</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">En leges godkjenning som spesialist kan kalles tilbake av departementet eller den det bemyndiger når han ikke kan anses for å være skikket som spesialist.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Før tilbakekall foretas, skal legen ha hatt høve til å uttale seg, og uttalelse skal være innhentet fra sakkyndige.</article></article><article class="legalArticle" data-lovdata-URL="LTI/forskrift/1982-03-19-483/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ny spesialistgodkjenning</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Er godkjenning som spesialist opphørt å gjelde eller blitt kalt tilbake, kan legen få ny godkjenning dersom han godtgjør at grunn til opphør eller tilbakekall ikke lenger foreligger, og at han fyller kravene til å godkjennes som spesialist.</article></article><article class="legalArticle" data-lovdata-URL="LTI/forskrift/1982-03-19-483/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Vedtak om godkjenning av spesialist, eller om å nekte godkjenning, og vedtak om tilbakekall av godkjenning, kan påklages og omgjøres etter reglene i forvaltningslovens kap. VI.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Den som er part skal gjøres kjent med adgangen til å klage og reglene for dette.</article></article><article class="legalArticle" data-lovdata-URL="LTI/forskrift/1982-03-19-483/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Eldre spesialistgodkjenning</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Lege som før 1. april 1982 er godkjent som spesialist, har fortsatt rett til å bruke tittel eller betegnelse som gir uttrykk for at han er spesialist. Denne rett er underkastet de regler som til enhver tid gjelder om vilkår for å beholde spesialistgodkjenning, om opphør og tilbakekall.</article></article><article class="legalArticle" data-lovdata-URL="LTI/forskrift/1982-03-19-483/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Delegasjon</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Sosialdepartementet kan foreta endring i denne forskrift.</article></article><article class="legalArticle" data-lovdata-URL="LTI/forskrift/1982-03-19-483/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Denne forskrift trer i kraft 1. april 1982.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1982-03-19-483/KAPITTEL_2" data-partID="k2"><h2>II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Kongens myndighet etter legelovens § 14, 1. ledd delegeres Sosialdepartementet.</article></section></main></body></html>