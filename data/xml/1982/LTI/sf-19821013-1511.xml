<!DOCTYPE html><html lang="no"><head><title>Forskrift om støy fra dozere, gravemaskiner og lastere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:20</dd><dt class="legacyID">Datokode</dt><dd class="legacyID">FOR-1982-10-13-1511</dd><dt class="dokid">DokumentID</dt><dd class="dokid">LTI/forskrift/1982-10-13-1511</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 23</dd><dt class="dateInForce">I kraft fra</dt><dd class="dateInForce">1982-10-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>forskrift/1977-08-05-2</li></ul></dd><dt class="dateOfPublication">Kunngjort</dt><dd class="dateOfPublication">1982-11-10</dd><dt class="title">Tittel</dt><dd class="title">Forskrift om støy fra dozere, gravemaskiner og lastere.</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 13. oktober 1982 i medhold av lov av 11. juni 1976 nr. 79 om produktkontroll, § 4, jfr. kgl.res. 5. august 1977.</dd><dt class="refid">RefID</dt><dd class="refid">forskrift/1982-10-13-1511</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om støy fra dozere, gravemaskiner og lastere.<ul class="tocSubUl"><li>§ 1. Virkeområde og definisjon.</li><li>§ 2. Maksimale lydeffektnivåer.</li><li>§ 3. Støymerking.</li><li>§ 4. Målemetode – lydeffektnivå.</li><li>§ 5. Leverandørens ansvar,</li><li>§ 6. Eierens ansvar.</li><li>§ 7. Unntak.</li><li>§ 8. Tilsyn.</li><li>§ 9. Klage.</li><li>§ 10. Tvangsmulkt.</li><li>§ 11. Straff</li><li>§ 12. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-10-13-1511" id="dokument"><h1>Forskrift om støy fra dozere, gravemaskiner og lastere.</h1><article class="legalArticle" data-lovdata-URL="LTI/forskrift/1982-10-13-1511/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde og definisjon.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriftene gjelder for dozere, gravemaskiner og lastere.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med dozere menes sjølgående maskiner som har et frontmontert, justerbart dozerblad for transport og utspredning av materialer.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Med gravemaskiner menes sjølgående hydrauliske eller wiremanøvrerte maskiner med en overdel som kan dreie minst 360° i forhold til en fast underdel, samtidig med at den kan grave, heve, svinge og senke masser ved hjelp av en bom og arm eller teleskopisk bom med et arbeidsredskap som hakke, skuffe eller grabb.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Med lastere (hjullastere og beltelastere) menes sjølgående maskiner med en fast front-montert lastedel (skuffe) eller avtagbar hurtigkoplingsplate som laster, graver, løfter, transporterer og sprer masser ved bevegelse av skuffe og/eller maskin.</article></article><article class="legalArticle" data-lovdata-URL="LTI/forskrift/1982-10-13-1511/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Maksimale lydeffektnivåer.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Følgende grenser gjelder for dozere, lastere og gravemaskiner som selges eller utleies for første gang etter 1. juli 1983:<table><tbody><tr><td data-text-align="left" data-vertical-align="top" /><td data-text-align="right" data-vertical-align="top">Lydeffektnivå</td></tr><tr><td data-text-align="left" data-vertical-align="top">Motoreffekt mindre eller lik 150 kW</td><td data-text-align="right" data-vertical-align="top" /></tr><tr><td data-text-align="left" data-vertical-align="top"> Hjullastere, gravemaskiner:</td><td data-text-align="right" data-vertical-align="top">10,8 bel A</td></tr><tr><td data-text-align="left" data-vertical-align="top"> Dozere, beltelastere:</td><td data-text-align="right" data-vertical-align="top">11,1 bel A</td></tr><tr><td data-text-align="left" data-vertical-align="top">Motoreffekt større enn 150 kW og mindre enn eller lik 250 kW</td><td data-text-align="right" data-vertical-align="top" /></tr><tr><td data-text-align="left" data-vertical-align="top"> Hjullastere, gravemaskiner:</td><td data-text-align="right" data-vertical-align="top">11,1 bel A</td></tr><tr><td data-text-align="left" data-vertical-align="top"> Dozere, beltelastere:</td><td data-text-align="right" data-vertical-align="top">11,3 bel A</td></tr><tr><td data-text-align="left" data-vertical-align="top">Motoreffekt større enn 250 kW og mindre enn eller lik 375 kW</td><td data-text-align="right" data-vertical-align="top" /></tr><tr><td data-text-align="left" data-vertical-align="top"> Hjullastere, gravemaskiner:</td><td data-text-align="right" data-vertical-align="top">11,3 bel A</td></tr><tr><td data-text-align="left" data-vertical-align="top"> Dozere, beltelastere:</td><td data-text-align="right" data-vertical-align="top">11,5 bel A</td></tr></tbody></table></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Motoreffekt defineres som netto installert effekt etter ISO 1585 av 1. oktober 1974.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">De samme grenser gjelder også for maskiner som importeres etter 1. juli 1983 til eget bruk for importøren.</article></article><article class="legalArticle" data-lovdata-URL="LTI/forskrift/1982-10-13-1511/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Støymerking.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Alle maskiner levert fra produsent/leverandør første gang etter 1. juli 1983 eller importert etter denne dato, skal før de tas i bruk være merket med et lett leselig og varig merke.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Merkingen av en maskin skal gi opplysninger om:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">lydeffektnivå i bel A etter angitte målemetode</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">lydnivå i dBA på 10 m avstand fra maskinsentrum etter angitte målemetode</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">årstall for merkingen</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">-</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">norsk produsent eller importør.</article></article></li></ul></article></article><article class="legalArticle" data-lovdata-URL="LTI/forskrift/1982-10-13-1511/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Målemetode – lydeffektnivå.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved merking av dozere, gravemaskiner og lastere med maksimale lydeffektnivåer etter § 3 skal målinger skje i henhold til ISO/ DIS 6393-29. januar 1981 «Acoustics – Measurment of airborne noise emitted by earthmoving machinery – Method for determining compliance with limits for exterior noise – Stationary test condition.»</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Måleresultatet angis ved lydeffektnivå i bel A.</article></article><article class="legalArticle" data-lovdata-URL="LTI/forskrift/1982-10-13-1511/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Leverandørens ansvar,</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Leverandøren er ansvarlig for at maskiner som omfattes av disse forskrifter oppfyller kravene til høyeste tillatte lydeffektnivå, jfr. § 2. Leverandøren er ansvarlig for at maskinen er riktig merket, jfr. § 3.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Hvis det viser seg at en maskin eller en type maskiner ikke holder det lydeffektnivå den er merket med, skal leverandøren sørge for at merkingen blir endret.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Det samme gjelder den som importerer maskin for eget bruk.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Med maskiner som omfattes av disse forskriftene skal det følge en veiledning om hva brukeren spesielt må være oppmerksom på for at ikke støyen skal øke. Veiledningen skal inneholde en instruks for vedlikehold av maskinen som er nødvendig for at den i sin levetid skal tilfredsstille de støyspesifikasjoner som er angitt på merkingen.</article></article><article class="legalArticle" data-lovdata-URL="LTI/forskrift/1982-10-13-1511/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eierens ansvar.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved bruk og vedlikehold skal anvisningene i veiledningen og vedlikeholdsinstruksen for maskinen følges, jfr. § 5.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dersom maskinens lydeffektnivå åpenbart overstiger de støyspesifikasjoner som er angitt på merkingen, plikter eieren å underrette leverandøren.</article></article><article class="legalArticle" data-lovdata-URL="LTI/forskrift/1982-10-13-1511/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens forurensningstilsyn kan, i særlige tilfelle, gjøre unntak fra disse forskriftene.</article></article><article class="legalArticle" data-lovdata-URL="LTI/forskrift/1982-10-13-1511/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilsyn.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Statens forurensningstilsyn eller den det bemyndiger fører tilsyn med at forskriftene følges.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Målerapporter som ligger til grunn for merkingen av maskinene skal oppbevares i minst 5 år. Statens forurensningstilsyn skal ha adgang til rapportene.</article></article><article class="legalArticle" data-lovdata-URL="LTI/forskrift/1982-10-13-1511/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak truffet av Statens forurensningstilsyn kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1982-10-13-1511/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tvangsmulkt.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For å sikre at bestemmelsene i disse forskriftene eller vedtak truffet i medhold av forskriftene blir gjennomført, kan det fastsettes tvangsmulkt etter reglene i lov om produktkontroll, § 13.</article></article><article class="legalArticle" data-lovdata-URL="LTI/forskrift/1982-10-13-1511/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Ved overtredelse av disse forskrifter kommer straffebestemmelsen i lov om produktkontroll § 12 til anvendelse.</article></article><article class="legalArticle" data-lovdata-URL="LTI/forskrift/1982-10-13-1511/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Disse forskrifter trer i kraft straks.</article></article></main></body></html>