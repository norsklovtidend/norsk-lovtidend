<!DOCTYPE html><html lang="no"><head><title>Forskrift om utstedelse av fødselsattester i folkeregistrene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:40</dd><dt class="legacyID">Datokode</dt><dd class="legacyID">FOR-1982-10-25-1525</dd><dt class="dokid">DokumentID</dt><dd class="dokid">LTI/forskrift/1982-10-25-1525</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 23</dd><dt class="dateInForce">I kraft fra</dt><dd class="dateInForce">1983-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1969-11-05-9033</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1968-07-05-3384</li></ul></dd><dt class="dateOfPublication">Kunngjort</dt><dd class="dateOfPublication">1982-11-10</dd><dt class="title">Tittel</dt><dd class="title">Forskrift om utstedelse av fødselsattester i folkeregistrene.</dd><dt class="miscInformation">Annet om dokumentet</dt><dd class="miscInformation">Fastsatt av Statistisk Sentralbyrå 25. oktober 1982 med hjemmel i kgl.res. av 5. juli 1968.</dd><dt class="refid">RefID</dt><dd class="refid">forskrift/1982-10-25-1525</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utstedelse av fødselsattester i folkeregistrene.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-10-25-1525" id="dokument"><h1>Forskrift om utstedelse av fødselsattester i folkeregistrene.</h1><article class="legalArticle" data-lovdata-URL="LTI/forskrift/1982-10-25-1525/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Folkeregisteret kan utstede fødselsattest på enhver person som er eller har vært registrert som bosatt i Norge såfremt vedkommende er født eller adoptert i Norge eller er norsk statsborger. Det samme gjelder enhver person som er født i Norge fra og med 1. januar 1983.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Fødselsattest kan også utstedes på personer som er adoptert i utlandet etter 1. juli 1981 når folkeregisteret har fått melding fra fylkesmannen om den utenlandske adopsjonen og det i meldingen fra fylkesmannen fremgår at den utenlandske adopsjonen er gyldig i Norge med samme rettsvirkning som en norsk adopsjon.</article></article><article class="legalArticle" data-lovdata-URL="LTI/forskrift/1982-10-25-1525/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Fødselsattest utstedes av det folkeregisteret hvor personens hovedregisterkort befinner seg.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Attesten skal være en utskrift av hovedregisterkortet. Dersom hovedregisterkortet ikke har opplysning om et eller flere av personens navn eller en eller begge foreldres navn mangler, påføres «ikke meldt» i de feltene på attesten dette gjelder. Mangler hovedregisterkortet opplysning om personens personnummer, skriver man «ikke tildelt» i feltet for personnummer.</article></article><article class="legalArticle" data-lovdata-URL="LTI/forskrift/1982-10-25-1525/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fødselsattest kan bare utstedes etter begjæring fra den personen attesten gjelder eller vergen, fra ektefellen eller en av de nærmeste slektningene dersom vedkommende har et begrunnet behov for slik attest, eller fra norsk offentlig myndighet.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Nekter registerføreren å utstede attest, kan avgjørelsen påklages til Sentralkontoret for folkeregistrering. Begjæring om attest fra en utenlandsk offentlig myndighet skal imidlertid uten videre oversendes Sentralkontoret.</article></article><article class="legalArticle" data-lovdata-URL="LTI/forskrift/1982-10-25-1525/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fødselsattest skal skrives på blankett fastsatt av Sentralkontoret for folkeregistrering.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Attesten skrives enten som kort attest der foreldrenes navn ikke er angitt, jfr. § 5 eller som lang attest der foreldrenes, eventuelt adoptivforeldrenes navn er angitt, jfr. § 6.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Attesten skal i begge tilfelle angi nåværende slektsnavn, fornavn og evt. mellomnavn. For personer som har endret slektsnavn ved giftermål, skal attesten dessuten gi opplysning om vedkommendes slektsnavn som ugift. Er navn endret ved adopsjon, skal navnene bare angis slik som de lyder etter adopsjonen. Er adoptivforholdet opphevet, skal navnene bare angis slik som de lyder etter opphevelsen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">For person som er uten slektsnavn, skal etternavn angis.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Foruten navn, fødested og fødselsdato skal personnummeret tas med i attesten, dersom det er tildelt.</article></article><article class="legalArticle" data-lovdata-URL="LTI/forskrift/1982-10-25-1525/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kort attest utstedes for personer som har fylt 18 år. Dersom rekvirenten uttrykkelig ber om det, skal lang attest utstedes.</article></article><article class="legalArticle" data-lovdata-URL="LTI/forskrift/1982-10-25-1525/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Lang attest utstedes for personer under 18 år.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Dersom rekvirenten uttrykkelig ber om det, skal kort attest utstedes.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Attesten skal ikke gi opplysning om foreldrenes ekteskapelige status med mindre rekvirenten ber om det. Attesten skal da utstedes på særskilt blankett (type N).</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Ved utstedelse av lang attest skal attesten i de tilfelle det er aktuelt, gi opplysning om at navnet er endret ved bevilling/melding, når bevillingen/meldingen er gitt og av hvilken myndighet. Foreldrene skal føres opp med det navn de hadde på fødselstidspunktet til den personen attesten gjelder. Er foreldrene ikke gift, skal farens navn bare anføres dersom farskapet er fastslått.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Er barnet lovlig adoptert, skal adoptantenes, eventuelt adoptantens navn, påføres uten angivelse av adoptivforholdet. De opprinnelige foreldres navn må da ikke påføres.</article><article class="legalP" data-absoluteaddress="/paragraf/6/ledd/6/" id="paragraf-6-ledd-6">Er adoptivforholdet opphevet, skal hverken adoptivforeldrenes eller opprinnelige foreldres navn angis i attesten. Er det derimot ved opphevelsen av adoptivforholdet gitt melding om at rettsforholdet til de opprinnelige foreldre er gjenopprettet, skal de opprinnelige foreldrene påføres attesten med opplysning om at rettsforholdet til disse er gjenopprettet.</article></article><article class="legalArticle" data-lovdata-URL="LTI/forskrift/1982-10-25-1525/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ved utskriving av attest må det nøye påses at attesten er i samsvar med det som er registrert i folkeregisteret</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom det ikke lykkes å få klarlagt hva som er riktig navn, og folkeregisteret som følge derav forelegger navnespørsmålet for Justisdepartmentet, skal attesten gi opplysning om det. Det samme gjelder hvor det kan være spørsmål om å rette den fødselsdatoen som står i folkeregisteret, og spørsmålet om retting tas opp med Sentralkontoret for folkeregistrering.</article></article><article class="legalArticle" data-lovdata-URL="LTI/forskrift/1982-10-25-1525/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Attesten bør skrives med skrivemaskin. Brukes håndskrift, må slektsnavnet skrives med blokkskrift. Fødselsdato må angis i rekkefølgen dag, måned, år. Året må angis helt ut, dvs. med 4-sifret tall. Navn må angis slik: Slektsnavn, fornavn, evt. mellomnavn.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Radering, overstrykning eller forkortelser må ikke forekomme.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Attesten skal være påført folkeregisterets navn, dato for utstedelsen og folkeregisterets riksvåpenstempel. Den skal være underskrevet av registerføreren eller en som er særskilt bemyndiget til å underskrive på registerførerens vegne.</article></article><article class="legalArticle" data-lovdata-URL="LTI/forskrift/1982-10-25-1525/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Disse forskriftene trer i kraft 1. januar 1983.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Fra samme dato oppheves forskrifter av 5. november 1969 om utstedelse av fødselsattester i folkeregistrene.</article></article></main></body></html>