<!DOCTYPE html><html lang="no"><head><title>Forskrift om tidsbegrenset lisens for leger over 75 år.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:53</dd><dt class="legacyID">Datokode</dt><dd class="legacyID">FOR-1982-03-15-754</dd><dt class="dokid">DokumentID</dt><dd class="dokid">LTI/forskrift/1982-03-15-754</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 10</dd><dt class="dateInForce">I kraft fra</dt><dd class="dateInForce">1982-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-42/§54</li><li>lov/1980-06-13-42/§6</li></ul></dd><dt class="dateOfPublication">Kunngjort</dt><dd class="dateOfPublication">1982-05-25</dd><dt class="title">Tittel</dt><dd class="title">Forskrift om tidsbegrenset lisens for leger over 75 år.</dd><dt class="refid">RefID</dt><dd class="refid">forskrift/1982-03-15-754</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tidsbegrenset lisens for leger over 75 år.<ul class="tocSubUl"><li>§ 1. Lisens.</li><li>§ 2. Søknadens innhold.</li><li>§ 3. Opplysnings- og undersøkelsesplikt</li><li>§ 4. Fremgangsmåten.</li><li>§ 5. Avgjørelsen.</li><li>§ 6. Klageadgang.</li><li>§ 7. Rapporter.</li><li>§ 8. Endringer i lisensperioden.</li><li>§ 9. Tilbakekall av lisens.</li><li>§ 10. Suspensjon av lisens.</li><li>§ 11. Overgangsordning.</li><li>§ 12. Unntak.</li><li>§ 13. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-03-15-754" id="dokument"><h1>Forskrift om tidsbegrenset lisens for leger over 75 år.</h1><article class="legalP" data-absoluteaddress="/ledd/1/" id="ledd-1">Gitt av Sosialdepartementet 15. mars 1982 i medhold av § 54, jf. § 6, i lov av 13. juni 1980 nr. 42 om leger.</article><article class="legalArticle" data-lovdata-URL="LTI/forskrift/1982-03-15-754/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lisens.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">En lege kan etter søknad få lisens for å utøve legevirksomhet etter fylte 75 år såfremt han godtgjør at han er skikket til dette.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Lisensen gis for et nærmere bestemt tidsrom av inntil 3 år ad gangen, etter fylte 80 år for inntil 2 år ad gangen. Den kan også begrenses faglig eller gis med begrenset rett til forskrivning av medikamenter, jf. for øvrig legelovens § 3, 4. ledd.</article></article><article class="legalArticle" data-lovdata-URL="LTI/forskrift/1982-03-15-754/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søknadens innhold.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I søknaden skal legen gi opplysninger om sine faglige kvalifikasjoner samt om sin psykiske og fysiske skikkethet for den virksomhet som er aktuell, herunder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">den legevirksomhet han har utført, særlig i de siste 5 år,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">den virksomhet han ønsker å utføre (art, omfang, kontorforhold),</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">hvilket tidsrom søknaden gjelder,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">egenerklæring om psykisk og fysisk helsetilstand,</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">hvorvidt full forskrivningsrett ønskes.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Helseattest fra annen lege skal legges ved.</article></article><article class="legalArticle" data-lovdata-URL="LTI/forskrift/1982-03-15-754/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplysnings- og undersøkelsesplikt</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Søkeren er forpliktet til på forlangende å gi ytterligere opplysninger og underkaste seg slik undersøkelse som finnes påkrevd for å avgjøre søknaden.</article></article><article class="legalArticle" data-lovdata-URL="LTI/forskrift/1982-03-15-754/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fremgangsmåten.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søknaden sendes fylkeslegen gjennom stedets offentlige lege (i Oslo direkte til stadsfysikus).</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Den offentlige lege påser at nødvendige opplysninger er gitt og sender søknaden til fylkeslegen med sin uttalelse.</article></article><article class="legalArticle" data-lovdata-URL="LTI/forskrift/1982-03-15-754/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgjørelsen.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkeslegen/stadsfysikus i Oslo avgjør søknaden. Ved avgjørelsen skal søkerens skikkethet som lege vurderes i relasjon til den virksomhet som er aktuell. Det skal legges vekt på de opplysninger som er gitt, det kjennskap fylkeslegen/stadsfysikus for øvrig sitter inne med og de tilleggsopplysninger han måtte finne det påkrevd å innhente.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Opplysninger som kommer fra andre enn søkeren, skal forelegges ham før søknaden avgjøres dersom avslag kan være aktuelt.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Avslag på søknad skal grunngis, jf. for øvrig Forvaltningslovens bestemmelser, kap. IV og V.</article></article><article class="legalArticle" data-lovdata-URL="LTI/forskrift/1982-03-15-754/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Departementet er klageinstans.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Ved avslag på søknad skal gis opplysninger om at vedtaket kan påklages til departementet, fremgangsmåten og fristen for dette m.v.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">En klagesak forberedes av fylkeslegen/stadsfysikus i Oslo, jf. for øvrig Forvaltningslovens bestemmelser, kap. VI.</article></article><article class="legalArticle" data-lovdata-URL="LTI/forskrift/1982-03-15-754/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapporter.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkeslegen/stadsfysikus i Oslo skal holde departementet løpende underrettet om lisenser og avslag på søknader ved kopi av hvert vedtak. Opplysninger om lisenser skal også gis aktuelle offentlige leger, trygdekontorer og apotek, samt den lege som har gitt helseattest, jf. § 2, siste ledd.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Departementet kan pålegge fylkeslegen/stadsfysikus i Oslo å gi andre meldinger.</article></article><article class="legalArticle" data-lovdata-URL="LTI/forskrift/1982-03-15-754/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Endringer i lisensperioden.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Inntrer det i lisensperioden en vesentlig svekkelse av legens psykiske eller fysiske helse av betydning for hans skikkethet til å utøve den aktuelle legevirksomhet, skal han snarest underrette fylkeslegen/stadsfysikus i Oslo om dette. Samtidig kan han gi avkall på sin lisens.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom stedets offentlige lege får kjennskap til slik endring i helsetilstanden som nevnt i 1. ledd eller til andre forhold av betydning for utøvelsen av forsvarlig legevirksomhet, har han samme Underretningsplikt. Den lege som har utstedt helseattest, jfr. § 2, siste ledd, kan eventuelt gi slik underretning uten hinder av taushetsplikt, jfr. lovens § 31, 2. ledd.</article></article><article class="legalArticle" data-lovdata-URL="LTI/forskrift/1982-03-15-754/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Tilbakekall av lisens.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Blir fylkeslegen/stadsfysikus i Oslo kjent med forhold som gir grunn til å anta at legen ikke forsvarlig kan utøve den legevirksomhet lisensen gjelder, skal saken undersøkes. Bestemmelsene i § 3 gjelder tilsvarende.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Lisensen skal kalles tilbake når forutsetningene for den ikke lenger er til stede.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Legen skal få anlednig til å uttale seg før tilbakekall av lisens, jfr. for øvrig bestemmelsene i Forvaltningslovens kap. IV, V og VI.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Om underretning til departementet m.v. gjelder § 7, 1. ledd, tilsvarende.</article></article><article class="legalArticle" data-lovdata-URL="LTI/forskrift/1982-03-15-754/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Suspensjon av lisens.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Dersom det er skjellig grunn til å anta at grunnlaget for tilbakekall etter legelovens § 8 foreligger, kan fylkeslegen/stadsfysikus i Oslo suspendere lisensen for inntil 6 måneder.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Dersom særlige forhold ikke foreligger, gjelder bestemmelsen i § 9,3. ledd, tilsvarende.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Underretning til departementet m.v. skal skje som bestemt i § 7, 1. ledd.</article></article><article class="legalArticle" data-lovdata-URL="LTI/forskrift/1982-03-15-754/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Overgangsordning.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">En lege som er fylt eller fyller 75 år innen utgangen av 1982, kan uten særskilt lisens fortsette sin virksomhet til 31. desember 1982.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Dersom virksomhet som lege ønskes utøvet etter dette tidspunkt, må søknad om lisens sendes fylkelegen/stadsfysikus i Oslo, helst innen 1. oktober 1982, jf. for så vidt §§ 2, 3 og 4.</article></article><article class="legalArticle" data-lovdata-URL="LTI/forskrift/1982-03-15-754/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Unntak.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Departementet kan i det enkelte tilfelle gjøre unntak fra bestemmelsene i disse forskrifter når særlige grunner foreligger.</article></article><article class="legalArticle" data-lovdata-URL="LTI/forskrift/1982-03-15-754/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. april 1982.</article></article></main></body></html>