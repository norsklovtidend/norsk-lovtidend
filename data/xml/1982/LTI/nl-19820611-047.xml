<!DOCTYPE html><html lang="no"><head><title>Lov om endringer i lov 19. juni 1970 nr. 69 om offentlighet i forvaltningen m m</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">LOV-1982-06-11-47</dd><dt class="dokid">DokumentID</dt><dd class="dokid">LTI/lov/1982-06-11-47</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 14</dd><dt class="dateInForce">I kraft fra</dt><dd class="dateInForce">1982-07-29</dd><dt class="changesToDocuments">Endrer</dt><dd class="changesToDocuments"><ul><li>lov/1970-06-19-69</li><li>lov/1967-02-10</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1982-06-29</dd><dt class="titleShort">Korttittel</dt><dd class="titleShort">Endringslov til offentlighetsloven</dd><dt class="title">Tittel</dt><dd class="title">Lov om endringer i lov 19. juni 1970 nr. 69 om offentlighet i forvaltningen m m</dd><dt class="miscInformation">Annet om dokumentet</dt><dd class="miscInformation">Ot.prp.nr.4 (1981–1982), Innst.O.nr.40 (1981–1982) og Besl.O.nr.54 (1981–1982). Odels- og Lagtingsvedtak hhv. 13. og 27. mai 1982. Fremmet av Justisdepartementet.</dd><dt class="refid">RefID</dt><dd class="refid">lov/1982-06-11-47</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 19. juni 1970 nr. 69 om offentlighet i forvaltningen m m<ul class="tocSubUl"><li>I<ul class="tocSubUl"><li>§ 1. Lovens generelle virkeområde</li><li>§ 2. Lovens hovedregel</li><li>§ 3. Lovens dokumentbegrep</li><li>§ 4. Utsatt offentlighet i særlige tilfelle</li><li>§ 5. Unntak for interne dokumenter</li><li>§ 5 a. Unntak for opplysninger undergitt lovbestemt taushetsplikt</li><li>§ 6. Unntak på grunn av dokumentets innhold</li><li>§ 7. Offentlighet på grunn av den tid som er gått m v</li><li>§ 8. Hvordan dokument gjøres kjent</li><li>§ 9. Saksbehandling og klage</li><li>§ 10. Samtykke til å legge fram dokumenter</li><li>§ 11. Forskrifter til loven</li></ul></li><li>II</li><li>III</li><li>Rettelse</li></ul></li></ul></dd></dl></header><main class="documentBody" data-lovdata-URL="LTI/lov/1982-06-11-47" id="dokument"><h1>Lov om endringer i lov 19. juni 1970 nr. 69 om offentlighet i forvaltningen m m</h1><article class="defaultP" data-text-size="small">Endringer også i:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 10. februar 1967 om behandlingsmåten i forvaltningssaker (forvaltningsloven).</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1982-06-11-47/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov 19 juni 1970 nr 69 om offentlighet i forvaltningen gjøres følgende endringer:</article> <article class="defaultP" margin-top="true">§ 1 skal lyde:</article><article class="futureLegalArticle" data-name="§1" data-partID="§1" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader">§ 1. <span class="legalArticleTitle">Lovens generelle virkeområde</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Denne loven gjelder den virksomhet som drives av forvaltningsorganer når ikke annet er bestemt i lov eller i medhold av lov. Som forvaltningsorgan regnes i loven ethvert organ for stat eller kommune. Privat rettssubjekt regnes som forvaltningsorgan for så vidt det på vegne av stat eller kommune treffer enkeltvedtak eller utferdiger forskrift.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Loven gjelder for Svalbard for så vidt ikke annet fastsettes av Kongen.</article><article class="legalP" data-absoluteaddress="/kapittel/1/foreslåttparagraf/1/ledd/3/" id="kapittel-1-foreslåttparagraf-1-ledd-3">Loven gjelder ikke saker som behandles etter rettspleielovene.</article><article class="legalP" data-absoluteaddress="/kapittel/1/foreslåttparagraf/1/ledd/4/" id="kapittel-1-foreslåttparagraf-1-ledd-4">Loven gjelder ikke for Stortinget, Riksrevisjonen, Stortingets ombudsmann for forvaltningen og andre organer for Stortinget.</article></article> <article class="defaultP" margin-top="true">§ 2 skal lyde:</article><article class="futureLegalArticle" data-name="§2" data-partID="§2" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader">§ 2. <span class="legalArticleTitle">Lovens hovedregel</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Forvaltningens saksdokumenter er offentlige så langt det ikke er gjort unntak i lov eller i medhold av lov.</article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">Enhver kan hos vedkommende forvaltningsorgan kreve å få gjøre seg kjent med det offentlige innholdet av dokumenter i en bestemt sak. Det samme gjelder journal og lignende register og møtekart til formannskap og fylkesutvalg.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Forvaltningsorganet bør, etter anmodning, vurdere om dokumentet likevel bør kunne gjøres kjent helt eller delvis, selv om det etter bestemmelser i loven kan unntas fra offentlighet.</article></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" data-partID="§3" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader">§ 3. <span class="legalArticleTitle">Lovens dokumentbegrep</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">Forvaltningens saksdokumenter er dokumenter som er utferdiget av et forvaltningsorgan, og dokumenter som er kommet inn til eller lagt frem for et slikt organ.</article><article class="legalP" data-absoluteaddress="/kapittel/1/foreslåttparagraf/3/ledd/2/" id="kapittel-1-foreslåttparagraf-3-ledd-2">Et dokument regnes som utferdiget når det er avsendt, eller om dette ikke skjer, når saken er ferdigbehandlet av forvaltningsorganet.</article><article class="legalP" data-absoluteaddress="/kapittel/1/foreslåttparagraf/3/ledd/3/" id="kapittel-1-foreslåttparagraf-3-ledd-3">Kongen kan gi forskrift om anvendelsen av lovens dokumentbegrep på materiale som er utarbeidet, overført eller lagret ved hjelp av elektronisk databehandling.</article></article> <article class="defaultP" margin-top="true">§ 4 skal lyde:</article><article class="futureLegalArticle" data-name="§4" data-partID="§4" data-absoluteaddress="/kapittel/1/foreslåttparagraf/4/" id="kapittel-1-foreslåttparagraf-4"><span class="futureLegalArticleHeader">§ 4. <span class="legalArticleTitle">Utsatt offentlighet i særlige tilfelle</span></span><article class="legalP" data-absoluteaddress="/kapittel/1/foreslåttparagraf/4/ledd/1/" id="kapittel-1-foreslåttparagraf-4-ledd-1">Vedkommende forvaltningsorgan kan bestemme at det i en bestemt sak først skal gjelde offentlighet fra et senere tidspunkt i saksforberedelsen enn hva som følger av § 3, såfremt de da foreliggende dokumenter antas å gi et direkte misvisende bilde av saken og at offentlighet derfor kan skade åpenbare samfunnsmessige eller private interesser.</article></article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" data-partID="§5" data-absoluteaddress="/kapittel/1/foreslåttparagraf/5/" id="kapittel-1-foreslåttparagraf-5"><span class="futureLegalArticleHeader">§ 5. <span class="legalArticleTitle">Unntak for interne dokumenter</span></span><article class="legalP" data-absoluteaddress="/kapittel/1/foreslåttparagraf/5/ledd/1/" id="kapittel-1-foreslåttparagraf-5-ledd-1">Dokument som et forvaltningsorgan har utarbeidet for sin interne saksforberedelse kan unntas fra offentlighet.</article><article class="legalP" data-absoluteaddress="/kapittel/1/foreslåttparagraf/5/ledd/2/" id="kapittel-1-foreslåttparagraf-5-ledd-2">Det samme gjelder dokument for et organs interne saksforberedelse som er utarbeidet<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/foreslåttparagraf/5/ledd/2/punkt/1/" id="kapittel-1-foreslåttparagraf-5-ledd-2-punkt-1"><span class="data-originalId">a.</span><article class="legalP" data-absoluteaddress="/kapittel/1/foreslåttparagraf/5/ledd/2/punkt/1/ledd/1/" id="kapittel-1-foreslåttparagraf-5-ledd-2-punkt-1-ledd-1">av et underordnet organ</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/foreslåttparagraf/5/ledd/2/punkt/2/" id="kapittel-1-foreslåttparagraf-5-ledd-2-punkt-2"><span class="data-originalId">b.</span><article class="legalP" data-absoluteaddress="/kapittel/1/foreslåttparagraf/5/ledd/2/punkt/2/ledd/1/" id="kapittel-1-foreslåttparagraf-5-ledd-2-punkt-2-ledd-1">av særlige rådgivere eller sakkyndige</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/foreslåttparagraf/5/ledd/2/punkt/3/" id="kapittel-1-foreslåttparagraf-5-ledd-2-punkt-3"><span class="data-originalId">c.</span><article class="legalP" data-absoluteaddress="/kapittel/1/foreslåttparagraf/5/ledd/2/punkt/3/ledd/1/" id="kapittel-1-foreslåttparagraf-5-ledd-2-punkt-3-ledd-1">av et departement til bruk i et annet departement.</article></article></li></ul></article><article class="legalP" data-absoluteaddress="/kapittel/1/foreslåttparagraf/5/ledd/3/" id="kapittel-1-foreslåttparagraf-5-ledd-3">Unntaket omfatter også dokument som gjelder innhenting av slikt dokument. Det omfatter ikke dokument innhentet som ledd i den alminnelige høringsbehandling av lover, forskrifter eller lignede generelle saker.</article><article class="legalP" data-absoluteaddress="/kapittel/1/foreslåttparagraf/5/ledd/4/" id="kapittel-1-foreslåttparagraf-5-ledd-4">Bestemmelsene i første og annet ledd gjelder ikke innstilling som administrasjonen gir når avgjørelse skal treffes av kommunestyre, formannskap, fylkesting eller fylkesutvalg. Det samme gjelder innstilling til utvalg opprettet i medhold av kommunestyreloven 12 november 1954 nr 1 eller fylkeskommuneloven 16 juni 1961 nr 1 eller til kommunale eller fylkeskommunale utvalg opprettet i medhold av særlovgivningen. Bestemmelsene gjelder heller ikke innstilling fra utvalg som nevnt i foregående punktum når avgjørelsen skal treffes av kommunestyre, formannskap, fylkesting eller fylkesutvalg.</article></article> <article class="defaultP" margin-top="true">§ 5 a (ny) skal lyde:</article><article class="futureLegalArticle" data-name="§5a" data-partID="§5a" data-absoluteaddress="/kapittel/1/foreslåttparagraf/6/" id="kapittel-1-foreslåttparagraf-6"><span class="futureLegalArticleHeader">§ 5 a. <span class="legalArticleTitle">Unntak for opplysninger undergitt lovbestemt taushetsplikt</span></span><article class="legalP" data-absoluteaddress="/kapittel/1/foreslåttparagraf/6/ledd/1/" id="kapittel-1-foreslåttparagraf-6-ledd-1">Opplysninger som er undergitt taushetsplikt i lov eller i medhold av lov er unntatt fra offentlighet.</article><article class="legalP" data-absoluteaddress="/kapittel/1/foreslåttparagraf/6/ledd/2/" id="kapittel-1-foreslåttparagraf-6-ledd-2">Dokumentet for øvrig er offentlig, når ikke disse delene alene gir et åpenbart misvisende bilde av innholdet eller de unntatte opplysningen utgjør den vesentligste dei av dokumentets innhold. Dokument påført lovlig beskyttelsesgrad kan unntas i sin helhet.</article></article> <article class="defaultP" margin-top="true">§ 6 skal lyde:</article><article class="futureLegalArticle" data-name="§6" data-partID="§6" data-absoluteaddress="/kapittel/1/foreslåttparagraf/7/" id="kapittel-1-foreslåttparagraf-7"><span class="futureLegalArticleHeader">§ 6. <span class="legalArticleTitle">Unntak på grunn av dokumentets innhold</span></span><article class="legalP" data-absoluteaddress="/kapittel/1/foreslåttparagraf/7/ledd/1/" id="kapittel-1-foreslåttparagraf-7-ledd-1">Følgende dokumenter kan unntas fra offentlighet:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/1/" id="kapittel-1-foreslåttparagraf-7-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/1/ledd/1/" id="kapittel-1-foreslåttparagraf-7-ledd-1-punkt-1-ledd-1">Dokument som inneholder opplysninger som om de ble kjent, ville kunne skade rikets sikkerhet, landets forsvar eller forholdet til fremmede makter eller internasjonale organisasjoner</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/2/" id="kapittel-1-foreslåttparagraf-7-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/2/ledd/1/" id="kapittel-1-foreslåttparagraf-7-ledd-1-punkt-2-ledd-1">Dokument hvor unntak er påkrevd<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/1/" id="kapittel-1-foreslåttparagraf-7-ledd-1-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/1/ledd/1/" id="kapittel-1-foreslåttparagraf-7-ledd-1-punkt-2-ledd-1-punkt-1-ledd-1">av hensyn til en forsvarlig gjennomføring av statens, kommunens eller vedkommende organs økonomi-, lønns- eller personalforvaltning</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/2/" id="kapittel-1-foreslåttparagraf-7-ledd-1-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/2/ledd/1/" id="kapittel-1-foreslåttparagraf-7-ledd-1-punkt-2-ledd-1-punkt-2-ledd-1">av hensyn til en forsvarlig gjennomføring av økonomiske rammeavtaler med næringslivet</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/3/" id="kapittel-1-foreslåttparagraf-7-ledd-1-punkt-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/2/ledd/1/punkt/3/ledd/1/" id="kapittel-1-foreslåttparagraf-7-ledd-1-punkt-2-ledd-1-punkt-3-ledd-1">fordi offentlighet ville motvirke offentlige kontroll- eller reguleringstiltak eller andre nødvendige pålegg eller forbud, eller medføre fare for at de ikke kan gjennomføres</article></article></li></ul></article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/3/" id="kapittel-1-foreslåttparagraf-7-ledd-1-punkt-3"><span class="data-originalId">3)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/3/ledd/1/" id="kapittel-1-foreslåttparagraf-7-ledd-1-punkt-3-ledd-1">Statsrådets protokoller</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/4/" id="kapittel-1-foreslåttparagraf-7-ledd-1-punkt-4"><span class="data-originalId">4)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/4/ledd/1/" id="kapittel-1-foreslåttparagraf-7-ledd-1-punkt-4-ledd-1">Dokument i sak om ansettelse eller forfremmelse i offentlig tjeneste. Unntaket gjelder ikke søkerliste. Søkerliste skal settes opp snarest etter søknadsfristens utløp og skal foruten søkernes navn inneholde deres alder, stilling eller yrkestittel og bosteds- eller arbeidskommune.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/5/" id="kapittel-1-foreslåttparagraf-7-ledd-1-punkt-5"><span class="data-originalId">5)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/5/ledd/1/" id="kapittel-1-foreslåttparagraf-7-ledd-1-punkt-5-ledd-1">Anmeldelse, rapport og annet dokument om lovovertredelse</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/6/" id="kapittel-1-foreslåttparagraf-7-ledd-1-punkt-6"><span class="data-originalId">6)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/6/ledd/1/" id="kapittel-1-foreslåttparagraf-7-ledd-1-punkt-6-ledd-1">Besvarelse til eksamen eller lignede prøve samt innlevert utkast til konkurranse e l</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/foreslåttparagraf/7/ledd/1/punkt/7/" id="kapittel-1-foreslåttparagraf-7-ledd-1-punkt-7"><span class="data-originalId">7)</span><article class="legalP" data-absoluteaddress="/kapittel/1/foreslåttparagraf/7/ledd/1/punkt/7/ledd/1/" id="kapittel-1-foreslåttparagraf-7-ledd-1-punkt-7-ledd-1">Dokument utarbeidet av et departement i forbindelse med de årlige statsbudsjetter eller langtidsbudsjetter.</article></article></li></ul></article><article class="legalP" data-absoluteaddress="/kapittel/1/foreslåttparagraf/7/ledd/2/" id="kapittel-1-foreslåttparagraf-7-ledd-2">Når et saksdokument er unntatt fra offentlighet, kan hele saken unntas fra offentlighet dersom de øvrige saksdokumenter ville gi et åpenbart misvisende bilde av saken og offentlighet kan skade samfunnsmessige eller private interesser.</article></article> <article class="defaultP" margin-top="true">I § 7 skal overskriften lyde:</article><article class="futureLegalArticle" data-name="§7" data-partID="§7" data-absoluteaddress="/kapittel/1/foreslåttparagraf/8/" id="kapittel-1-foreslåttparagraf-8"><span class="futureLegalArticleHeader">§ 7. <span class="legalArticleTitle">Offentlighet på grunn av den tid som er gått m v</span></span></article> <article class="defaultP" margin-top="true">§ 8 skal lyde:</article><article class="futureLegalArticle" data-name="§8" data-partID="§8" data-absoluteaddress="/kapittel/1/foreslåttparagraf/9/" id="kapittel-1-foreslåttparagraf-9"><span class="futureLegalArticleHeader">§ 8. <span class="legalArticleTitle">Hvordan dokument gjøres kjent</span></span><article class="legalP" data-absoluteaddress="/kapittel/1/foreslåttparagraf/9/ledd/1/" id="kapittel-1-foreslåttparagraf-9-ledd-1">Forvaltningsorganet bestemmer ut fra hensynet til forsvarlig saksbehandling hvorledes et dokument skal gjøres kjent for den som har begjært innsyn, og skal i rimelig utstrekning etter anmodning gi avskrift, utskrift eller kopi av dokument.</article><article class="legalP" data-absoluteaddress="/kapittel/1/foreslåttparagraf/9/ledd/2/" id="kapittel-1-foreslåttparagraf-9-ledd-2">Har den som har begjært innsyn krav på å få se deler av et dokument, kan disse gis ved utdrag.</article><article class="legalP" data-absoluteaddress="/kapittel/1/foreslåttparagraf/9/ledd/3/" id="kapittel-1-foreslåttparagraf-9-ledd-3">Avskrifter, utskrift og kopier skal i rimelig utstrekning gis vederlagsfritt. Kommunestyret eller fylkestinget kan ved forskrift bestemme at reglene i sportelloven kapittel 12 skal gjelde også når et kommunalt eller fylkeskommunalt kontor gir slike.</article></article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" data-partID="§9" data-absoluteaddress="/kapittel/1/foreslåttparagraf/10/" id="kapittel-1-foreslåttparagraf-10"><span class="futureLegalArticleHeader">§ 9. <span class="legalArticleTitle">Saksbehandling og klage</span></span><article class="legalP" data-absoluteaddress="/kapittel/1/foreslåttparagraf/10/ledd/1/" id="kapittel-1-foreslåttparagraf-10-ledd-1">Begjæring om innsyn etter § 2 annet ledd skal avgjøres uten ugrunnet opphold.</article><article class="legalP" data-absoluteaddress="/kapittel/1/foreslåttparagraf/10/ledd/2/" id="kapittel-1-foreslåttparagraf-10-ledd-2">Avslår forvaltningsorganet en begjæring etter § 2 annet ledd, skal det vise til den bestemmelse som er grunnlag for avslaget, og opplyse om klageadgangen og klagefristen. Er grunnlaget for avslaget lovens § 5 a, skal forvaltningsorganet også vise til den eller de bestemmelsene som er grunnlag for taushetsplikten.</article><article class="legalP" data-absoluteaddress="/kapittel/1/foreslåttparagraf/10/ledd/3/" id="kapittel-1-foreslåttparagraf-10-ledd-3">Den som har satt fram begjæringen kan påklage avslaget til det forvaltningsorgan som er nærmest overordnet det forvaltningsorgan som har truffet vedtaket. Fylkesmannen avgjør klagen når avslaget er truffet av kommunalt organ opprettet i medhold lov 12 november 1954 om styret i herreds- og bykommunene eller lov 16 juni 1961 om fylkeskommuner. Klagen skal avgjøres uten ugrunnet opphold. I tilknytning til klagebehandlingen kan klageorganet pålegge underinstansen å vurdere på nytt om dokumentet likevel kan legges frem i samsvar med § 2 tredje ledd.</article><article class="legalP" data-absoluteaddress="/kapittel/1/foreslåttparagraf/10/ledd/4/" id="kapittel-1-foreslåttparagraf-10-ledd-4">Kongen kan gi bestemmelser om hvilke myndigheter som på de forskjellige saksområder skal kunne treffe avgjørelser etter denne paragrafen.</article><article class="legalP" data-absoluteaddress="/kapittel/1/foreslåttparagraf/10/ledd/5/" id="kapittel-1-foreslåttparagraf-10-ledd-5">For øvrig gjelder reglene i forvaltningsloven kap VI om klage så langt de passer.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" data-partID="§10" data-absoluteaddress="/kapittel/1/foreslåttparagraf/11/" id="kapittel-1-foreslåttparagraf-11"><span class="futureLegalArticleHeader">§ 10. <span class="legalArticleTitle">Samtykke til å legge fram dokumenter</span></span><article class="legalP" data-absoluteaddress="/kapittel/1/foreslåttparagraf/11/ledd/1/" id="kapittel-1-foreslåttparagraf-11-ledd-1">Gjelder begjæringen et dokument som inneholder opplysning undergitt taushetsplikt, jf § 5 a, og denne taushetsplikten faller bort ved samtykke fra den som har krav på taushet, skal begjæringen på anmodning forelegges vedkommende til uttalelse med en passende frist. Svarer vedkommende ikke, regnes dette som nektelse av samtykke.</article></article> <article class="defaultP" margin-top="true">§ 11 skal lyde:</article><article class="futureLegalArticle" data-name="§11" data-partID="§11" data-absoluteaddress="/kapittel/1/foreslåttparagraf/12/" id="kapittel-1-foreslåttparagraf-12"><span class="futureLegalArticleHeader">§ 11. <span class="legalArticleTitle">Forskrifter til loven</span></span><article class="legalP" data-absoluteaddress="/kapittel/1/foreslåttparagraf/12/ledd/1/" id="kapittel-1-foreslåttparagraf-12-ledd-1">Kongen kan gi nødvendige forskrifter om gjennomføring av loven, herunder regler om hvilke saksområder eller dokumenter som etter bestemmelsene i §§ 5 og 6 kan unntas fra offentlighet. Han kan også gi forskrift om hva som i tvilstilfelle skal regnes som forvaltningsorgan. Han kan videre gi forskrift som innebærer at visse private rettssubjekter skal likestilles med forvaltningsorgan etter loven.</article><article class="legalP" data-absoluteaddress="/kapittel/1/foreslåttparagraf/12/ledd/2/" id="kapittel-1-foreslåttparagraf-12-ledd-2">På saksområder der det overveiende antall dokumenter vil kunne unntas fra offentlighet etter reglene i §§ 5 og 6, kan Kongen ved forskrift bestemme at alle skal kunne unntas. Slik forskrift kan bare gis når særlig tungtveiende grunner taler for det.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1982-06-11-47/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">I lov 10 februar 1967 om behandlingsmåten i forvaltningssaker (forvaltningsloven) gjøres følgende endringer:</article> <article class="defaultP" margin-top="true">§ 13 første ledd og annet ledd første punktum skal lyde:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Enhver som utfører tjeneste eller arbeid for et forvaltningsorgan, plikter å hindre at andre får adgang eller kjennskap til det han i forbindelse med tjenesten eller arbeidet får vite om:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/2/ledd/2/punkt/1/" id="kapittel-2-ledd-2-punkt-1"><span class="data-originalId">1)</span><article class="legalP" data-absoluteaddress="/kapittel/2/ledd/2/punkt/1/ledd/1/" id="kapittel-2-ledd-2-punkt-1-ledd-1">noens personlige forhold, eller</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/2/ledd/2/punkt/2/" id="kapittel-2-ledd-2-punkt-2"><span class="data-originalId">2)</span><article class="legalP" data-absoluteaddress="/kapittel/2/ledd/2/punkt/2/ledd/1/" id="kapittel-2-ledd-2-punkt-2-ledd-1">tekniske innretninger og fremgangsmåter samt drifts- eller forretningsforhold som det vil være av konkurransemessig betydning å hemmeligholde av hensyn til den som opplysningen angår.</article></article></li></ul></article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Som personlige forhold regnes ikke fødested, fødselsdato og personnummer, statsborgerforhold, sivilstand, yrke, bopel og arbeidssted, med mindre slike opplysninger røper et klientforhold eller andre forhold som må anses som personlige.</article> <article class="defaultP" margin-top="true">§ 18 annet ledd siste punktum skal lyde:</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Bestemmelsen i foregående punktum omfatter også dokument som gjelder innhenting av dokument som nevnt under bokstavene a, b eller c.</article> <article class="defaultP" margin-top="true">§ 18 fjerde ledd skal lyde:</article><article class="legalP" data-absoluteaddress="/kapittel/2/ledd/5/" id="kapittel-2-ledd-5">Annet ledd gjelder ikke innstilling som administrasjonen gir når vedtak skal treffes av kommunestyre, formannskap, fylkesting eller fylkesutvalg. Det samme gjelder innstilling til utvalg opprettet i medhold av kommunestyreloven 12 november 1954 nr 1 eller fylkeskommuneloven 16 juni 1961 nr 1 eller til kommunale eller fylkeskommunale utvalg opprettet i medhold av særlovgivningen. Bestemmelsene gjelder heller ikke innstilling fra utvalg som nevnt i foregående punktum når vedtak skal treffes av kommunestyre, formannskap, fylkesting eller fylkesutvalg.</article> <article class="defaultP" margin-top="true">§ 20 fjerde ledd skal lyde:</article><article class="legalP" data-absoluteaddress="/kapittel/2/ledd/6/" id="kapittel-2-ledd-6">Vedkommende kommunestyre eller fylkesting kan ved forskrift bestemme at reglene i sportelloven kapittel 12 skal gjelde også når kommunalt eller fylkeskommunalt kontor gir avskrift eller utskrift etter annet ledd. Departementet kan gi forskrift om at visse avskrifter eller utskrifter skal gis uten betaling.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1982-06-11-47/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Loven trer i kraft fra den tid Kongen bestemmer. Den får anvendelse på dokumenter som er opprettet eller utferdiget av eller som er kommet inn til eller lagt frem for et forvaltningsorgan etter 1. juli 1971.</article><article class="legalP" data-absoluteaddress="/kapittel/3/ledd/2/" id="kapittel-3-ledd-2">Forskrifter gitt i medhold av tidligere lov skal fortsatt gjelde.</article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1982-06-11-47/KAPITTEL_4" data-partID="k4"><h2>Rettelse</h2><article class="defaultP" data-text-size="small"><strong>Publisert:</strong> Avd I 1982 Nr. 22 (Rettelse)</article><article class="legalP" data-absoluteaddress="/kapittel/4/ledd/1/" id="kapittel-4-ledd-1">Nr. 14, s. 318 (i Lov 11. juni 1982 nr. 47 om endringer i lov 19. juni 1970 nr. 69 om offentlighet i forvaltningen m.m.)</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Det er kommet inn en feil i § 5 på s. 318, idet paragrafen er blitt delt opp i fire ledd, i stedet for tre som er det riktige. Feilen skyldes at de to punktumene umiddelbart etter bokstav a, b og c i annet ledd er blitt skilt ut som et eget ledd. Det riktige skal være at de står sist i annet ledd, men på egen linje, slik:</article><article class="legalP" data-absoluteaddress="/kapittel/4/ledd/3/" id="kapittel-4-ledd-3">«..<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/ledd/3/punkt/1/" id="kapittel-4-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/4/ledd/3/punkt/1/ledd/1/" id="kapittel-4-ledd-3-punkt-1-ledd-1">av et underordnet organ</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/ledd/3/punkt/2/" id="kapittel-4-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/4/ledd/3/punkt/2/ledd/1/" id="kapittel-4-ledd-3-punkt-2-ledd-1">av særlige rådgivere eller sakkyndige</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/4/ledd/3/punkt/3/" id="kapittel-4-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/4/ledd/3/punkt/3/ledd/1/" id="kapittel-4-ledd-3-punkt-3-ledd-1">av et departement til bruk i et annet departement.</article></article></li></ul><p class="leddfortsettelse">Unntaket omfatter også dokumenter som gjelder innhenting av slikt dokument. Det omfatter ikke dokument innhentet som ledd i den alminnelige høringsbehandling av lover, forskrifter eller lignende generelle saker.»</p></article></section></main></body></html>