<!DOCTYPE html><html lang="no"><head><title>Lov om avsetning til konsolideringsfond for personlige næringsdrivende.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:31</dd><dt class="legacyID">Datokode</dt><dd class="legacyID">LOV-1982-12-17-73</dd><dt class="dokid">DokumentID</dt><dd class="dokid">LTI/lov/1982-12-17-73</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 28</dd><dt class="dateInForce">I kraft fra</dt><dd class="dateInForce">1982-02-06</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1982-01-06</dd><dt class="titleShort">Korttittel</dt><dd class="titleShort">Lov om konsolideringsfond for personlige</dd><dt class="title">Tittel</dt><dd class="title">Lov om avsetning til konsolideringsfond for personlige næringsdrivende.</dd><dt class="miscInformation">Annet om dokumentet</dt><dd class="miscInformation">Ot.prp.nr.19 (1982–1983), Innst.O.nr.22 (1982–1983) og Besl.O.nr.13 (1982–1983). Odels- og Lagtingsvedtak hhv. 6. og 14. desember 1982. Fremmet av Finans- og tolldepartementet.</dd><dt class="refid">RefID</dt><dd class="refid">lov/1982-12-17-73</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om avsetning til konsolideringsfond for personlige næringsdrivende.<ul class="tocSubUl"><li>§ 1. Hvem som kan foreta avsetning</li><li>§ 2. Beregningsgrunnlaget for avsetning</li><li>§ 3. Avsetningens størrelse</li><li>§ 4. Skatteplikt til flere kommuner</li><li>§ 5. Krav om avsetning</li><li>§ 6. Økning av avsetning</li><li>§ 7. Inntektsføring av avsatte beløp</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/lov/1982-12-17-73" id="dokument"><h1>Lov om avsetning til konsolideringsfond for personlige næringsdrivende.</h1><article class="legalArticle" data-lovdata-URL="LTI/lov/1982-12-17-73/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hvem som kan foreta avsetning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Person bosatt innen riket, som driver næringsvirksomhet og har lønnede arbeidstakere i denne virksomhet, kan kreve fradrag ved inntektsligningen for avsetning til fond etter reglene i denne lov. Avsetning kan likevel ikke kreves av skattyter som for samme inntektsår foretar avsetning etter midlertidig lov av 11. mars 1966 nr. 4 om avsetning til driftsreguleringsfond for fiskere.</article></article><article class="legalArticle" data-lovdata-URL="LTI/lov/1982-12-17-73/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beregningsgrunnlaget for avsetning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Beregningsgrunnlaget for avsetning er den samlede netto næringsinntekt ved kommuneskatteligningen før fradrag av gjeldsrenter, men etter fradrag av andre skattefrie fondsavsetninger og fremførbart underskudd. Driver skattyteren flere næringer, kommer årets underskudd i en næring til fradrag i overskuddet fra de andre næringer ved beregning av netto næringsinntekt.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Inntekt vunnet ved utvinning av petroleum eller av rørledningstransport som nevnt i § 1 i lov av 13. juni 1975 nr. 35 regnes ikke med.</article></article><article class="legalArticle" data-lovdata-URL="LTI/lov/1982-12-17-73/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avsetningens størrelse</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fradrag for avsetning kan kreves med inntil 16 pst. av den del av netto næringsinntekt ved kommuneligningen som overstiger kr 100.000. Avsetningen kan for det enkelte år ikke være mindre enn kr 5.000 og ikke større enn 10 pst. av de arbeidsgiveravgiftspliktige lønnsutbetalinger som gjelder næringsvirksomheten vedkommende år.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kommanditister anses i denne sammenheng ikke ha andel i kommandittselskapets lønnsutbetalinger.</article></article><article class="legalArticle" data-lovdata-URL="LTI/lov/1982-12-17-73/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Skatteplikt til flere kommuner</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Har skattyteren inntekt til flere kommuner, skal avsetningen fordeles i forhold til nettoinntekten i hver kommune.</article></article><article class="legalArticle" data-lovdata-URL="LTI/lov/1982-12-17-73/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav om avsetning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Krav om avsetning må fremsettes innen utløpet av selvangivelsesfristen for vedkommende inntektsår.</article></article><article class="legalArticle" data-lovdata-URL="LTI/lov/1982-12-17-73/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Økning av avsetning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom resultatet av ligningsbehandlingen fører til at skattyteren kunne ha foretatt større avsetning enn han har regnet med som maksimum skal han ha adgang til å øke avsetningen tilsvarende, forutsatt at økningen utgjør minst kr 2.000.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Regulering av fondsavsetningen kan ikke foretas senere enn to år etter utløpet av vedkommende inntektsår.</article></article><article class="legalArticle" data-lovdata-URL="LTI/lov/1982-12-17-73/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Inntektsføring av avsatte beløp</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Skattyteren kan ha avsetning for inntil 3 år samtidig. Foretar skattyteren ytterligere avsetning ut over dette, skal samtidig den eldste av de tidligere avsetninger tas til inntekt.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Ved opphør av næringsvirksomhet skal avsetningene tas til inntekt i opphørsåret og de to påfølgende år. Ved skattyters død skal avsetningen tas til inntekt dette år, dog kan dødsbo samt gjenlevende ektefelle eller arving som overtar næringsvirksomheten, fortsette avsetningen etter reglene i første ledd.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">For skattyter som akter å ta fast opphold i utlandet og som ikke fortsetter næringsvirksomheten her i landet, skal alle avsatte beløp tas til inntekt i utreiseåret.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Dersom skattyteren for vedkommende inntektsår har inntekt i flere kommuner, skal det inntektsførte beløp fordeles til beskatning i forhold til nettoinntekten i hver kommune.</article></article><article class="legalArticle" data-lovdata-URL="LTI/lov/1982-12-17-73/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne lov trer i kraft fra og med 1982.</article></article></main></body></html>