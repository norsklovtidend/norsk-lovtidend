<!DOCTYPE html><html lang="no"><head><title>Lov om endringer i lov 21. februar 1930 om skifte m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">LOV-1982-06-11-49</dd><dt class="dokid">DokumentID</dt><dd class="dokid">LTI/lov/1982-06-11-49</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 14</dd><dt class="dateInForce">I kraft fra</dt><dd class="dateInForce">1982-07-29</dd><dt class="changesToDocuments">Endrer</dt><dd class="changesToDocuments"><ul><li>lov/1930-02-21</li><li>lov/1927-04-22-3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1982-06-29</dd><dt class="titleShort">Korttittel</dt><dd class="titleShort">Endringslov til skifteloven m.m.</dd><dt class="title">Tittel</dt><dd class="title">Lov om endringer i lov 21. februar 1930 om skifte m.m.</dd><dt class="miscInformation">Annet om dokumentet</dt><dd class="miscInformation">Ot.prp.nr.50 (1981–1982), Innst.O.nr.75 (1981–1982) og Besl.O.nr.70 (1981–1982). Odels- og Lagtingsvedtak hhv. 27. mai 2. juni 1982. Fremmet av Justisdepartementet.</dd><dt class="refid">RefID</dt><dd class="refid">lov/1982-06-11-49</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov 21. februar 1930 om skifte m.m.<ul class="tocSubUl"><li>I</li><li>II</li><li>III</li></ul></li></ul></dd></dl></header><main class="documentBody" data-lovdata-URL="LTI/lov/1982-06-11-49" id="dokument"><h1>Lov om endringer i lov 21. februar 1930 om skifte m.m.</h1><article class="defaultP" data-text-size="small">Endring også i:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 22. april 1927 nr. 3 om vergemål for umyndige.</article></article></li></ul></article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1982-06-11-49/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov 21. februar 1930 om skifte skal følgende bestemmelser lyde:</article> <article class="defaultP" margin-top="true">§ 87 a:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Er noen av loddeierne umyndige og vergen samtykker i at boet skiftes privat, overtar ikke skifteretten behandlingen etter § 83 første ledd nr. 2, jfr. nr. 1, dersom det er en eller flere andre loddeiere i boet, og disse har overtatt ansvaret for avdødes gjeld i den utstrekning dette ellers kreves for å unnlate offentlig skifte.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Dersom den umyndiges arvelodd antas i verdi å ville overstige det beløp som etter loven om vergemål for umyndige nødvendiggjør forvaltning av overformynderiet, skal skifteretten registrere boet og utstede preklusivt proklama. Bekreftes det derved at forvaltning av overformynderiet kan bli aktuelt, underretter skifteretten overformynderiet om at boet skiftes privat og hvilken arvelodd som forventes å ville tilfalle den umyndige. Underretningen gir overformynderiet rett til å begjære offentlig skifte. Overformynderiet kan også begjære offentlig skifte dersom den umyndiges arvelodd ikke er overført til overformynderiets forvaltning innen ett år etter at skifterettens underretning ble gitt, eller dersom størrelsen av den overførte arvelodd ikke finnes tilfredsstillende.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Skiftes boet privat etter første eller annet ledd, er den umyndiges ansvar for avdødes forpliktelser begrenset til størrelsen av den arv den umyndige har mottatt. Er det flere umyndige loddeiere, hefter de solidarisk innenfor denne ramme.</article> <article class="defaultP" margin-top="true">§ 88 første ledd:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Offentlig skiftebehandling finner ikke sted hvis boets midler, eventuelt etter nødvendig avsetting til dekning av utgiftene til begravelse, antas utilstrekkelige til å dekke skifteomkostningene, og det ikke stilles betryggende sikkerhet for disse.</article> <article class="defaultP" margin-top="true">§ 88 a:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">I boer hvor brutto aktiva er av liten verdi, overtar ikke skifteretten behandlingen etter § 83 første ledd nr. 1 eller 2 dersom en eller flere arvinger påtar seg å dekke utgiftene til begravelse og avdødes forpliktelser innenfor rammen av boets midler. Overtas ansvaret av flere arvinger, hefter de solidarisk.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Mulig netto arv etter at utgifter og forpliktelser som nevnt i første ledd er dekket, fordeles mellom samtlige arvinger etter vanlige regler om ikke arvingene avtaler en annen fordeling.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Departementet kan gi nærmere bestemmelser om praktiseringen av første og annet ledd.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1982-06-11-49/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">I lov 22. april 1927 nr. 3 om vergemål for umyndige skal følgende bestemmelse lyde:</article> <article class="defaultP" margin-top="true">§ 63:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Utgjør midlene mindre enn et beløp fastsatt av departementet, plikter overformynderiet ikke å forvalte dem.</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Overformynderiet kan i så fall bestemme at pengebeløp skal settes inn i bank, og gi bankboken påtegning om hvor meget vergen til enhver tid har rett til å heve.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1982-06-11-49/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Loven trer i kraft fra den tid Kongen bestemmer. Bestemmelsene kan tre i kraft til ulik tid.</article></section></main></body></html>