<!DOCTYPE html><html lang="no"><head><title>Reglement for gradene cand.mag. og cand.polit. ved Universitetet i Bergen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:08</dd><dt class="legacyID">Datokode</dt><dd class="legacyID">FOR-1982-11-04-1570</dd><dt class="dokid">DokumentID</dt><dd class="dokid">LTI/forskrift/1982-11-04-1570</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 24</dd><dt class="dateInForce">I kraft fra</dt><dd class="dateInForce">1982-05-21</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-19-58/§3</li><li>lov/1970-06-19-58/§5</li><li>lov/1970-06-19-58/§8</li></ul></dd><dt class="dateOfPublication">Kunngjort</dt><dd class="dateOfPublication">1982-11-24</dd><dt class="title">Tittel</dt><dd class="title">Reglement for gradene cand.mag. og cand.polit. ved Universitetet i Bergen.</dd><dt class="miscInformation">Annet om dokumentet</dt><dd class="miscInformation">Fastsatt av Kultur- og vitenskapsdepartementet 4. november 1982 med hjemmel i § 3, § 5 og § 8 i lov av 19. juni 1970 nr. 58 om eksamener og grader ved universiteter og høgskoler og kgl.res. 17. juli 1970.</dd><dt class="refid">RefID</dt><dd class="refid">forskrift/1982-11-04-1570</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Reglement for gradene cand.mag. og cand.polit. ved Universitetet i Bergen.<ul class="tocSubUl"><li>§ 1. Tittel og grad.</li><li>§ 2. Fageksamen.</li><li>§ 3. Omfanget av cand.mag-graden og cand.polit-graden.</li><li>§ 4. Oppmeldingskrav.</li><li>§ 5. Delfag, grunnfag, mellomfag og storfag.</li><li>§ 6. Hovedfagseksamen.</li><li>§ 7. Karaktersystem.</li><li>§ 8. Vitnemål</li><li>§ 9. Ny eksamen.</li><li>§ 10. Fritak for eksamen eller prøve.</li><li>§ 11. Utfyllende regler.</li><li>§ 12. Forskrifter gitt av universitetet.</li><li>§ 13. Ikrafttredelse og overgangsordning.</li></ul></li></ul></dd></dl></header><main class="documentBody" data-lovdata-URL="LTI/forskrift/1982-11-04-1570" id="dokument"><h1>Reglement for gradene cand.mag. og cand.polit. ved Universitetet i Bergen.</h1><article class="legalArticle" data-lovdata-URL="LTI/forskrift/1982-11-04-1570/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Tittel og grad.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I samfunnsvitenskapelige fag kan Universitetet i Bergen tildele gradene cand.mag. som gir rett til tittelen candidata/canditatus magisterii, og cand.polit. som gir rett til tittelen candidata/canditatus rerum politicarum.</article></article><article class="legalArticle" data-lovdata-URL="LTI/forskrift/1982-11-04-1570/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fageksamen.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved Det samfunnsvitenskapelige fakultet kan det holdes delfagseksamen, grunnfagseksamen, mellomfagseksamen, storfagseksamen og hovedfagseksamen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Eksamen holdes normalt en gang i semesteret med mindre det i studieplanen for vedkommende fag er bestemt noe annet. Nærmere bestemmelse om eksamenskrav og prøver inntas i studieplanen.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Kollegiet fastsetter delfagseksamen etter forslag fra fakultetet. Fageksamener utenom delfagseksamen fastsettes av departementet. Opplysninger om dette skal inntas i studieplanen.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Kollegiet kan bestemme at en fageksamen kan inndeles i emneprøver med vekttall som gir uttrykk for omfanget av emnet, og som benyttes ved utregningen av karakteren for de enkelte fageksamener.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">I tillegg til de etablerte delfag, grunnfag, mellomfag og storfag kan en student etter søknad til kollegiet og etter anbefaling fra fakultetet og instituttet få godkjent spesialfag av tilsvarende omfang som dei av cand.polit.-graden når slike spesialfag er ønskelig av hensyn til studentens hovedfagsstudium og det ikke finnes en rimelig dekning av behovet gjennom de etablerte fageksamener.</article></article><article class="legalArticle" data-lovdata-URL="LTI/forskrift/1982-11-04-1570/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Omfanget av cand.mag-graden og cand.polit-graden.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Cand.mag.-graden er sammensatt av eksamener som til sammen svarer til minst 8 semesters normal studietid, medregnet forberedende prøver.<sup class="footnotereference" data-footnotereferencevalue="1" data-unique-footnote-counter="1">1</sup></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det kreves fageksamen i minst to samfunnsvitenskapelige fag. Et av disse fagene må minst være mellomfag, og det andre minst grunnfag.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Cand.polit.-graden består av cand.mag.-graden eller tilsvarende utdanning med tillegg av hovedfagseksamen i ett eller flere av kanditatens fag i cand.mag.-graden, til sammen svarende til minst 3 semesters normal studietid.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Jfr. eget reglement.</article></footer></article><article class="legalArticle" data-lovdata-URL="LTI/forskrift/1982-11-04-1570/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppmeldingskrav.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kollegiet kan fastsette krav om at studenten før oppmelding til enkelte fageksamener skal ha gjennomført obligatoriske prøver, særskilte kurs og oppgaver. Nærmere regler om fageksamener, andre eksamener og prøver som forutsettes i det enkelte fag skal universitetet gi og ta inn i studieplanen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Før melding til hovedfagseksamen må studenten ha cand.mag.– graden i samfunnsvitenskapelige fag eller tilsvarende utdanning. Fakultetet kan gjøre unntak fra denne bestemmelsen.</article></article><article class="legalArticle" data-lovdata-URL="LTI/forskrift/1982-11-04-1570/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Delfag, grunnfag, mellomfag og storfag.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Delfagsstudiet skal normalt kunne gjennomføres på 1 semester. I studieplanen fastsettes hvilke fag delfaget kan kombineres med.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Grunnfagsstudiet skal normalt kunne gjennomføres på 2 semestre.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Mellomfagsstudiet skal normalt kunne gjennomføres på 3 semestre eller på 1 semester etter bestått grunnfagseksamen. Mellomfagseksamen kan avlegges uten forutgående grunnfagseksamen i faget.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Storfagsstudiet skal normalt kunne gjennomføres på 4 semestre eller på 2 semestre etter bestått grunnfagseksamen eller 1 semester etter bestått mellomfagseksamen.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Storfagseksamen kan avlegges uten forutgående grunnfags- eller mellomfagseksamen.</article></article><article class="legalArticle" data-lovdata-URL="LTI/forskrift/1982-11-04-1570/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Hovedfagseksamen.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Med hovedfag menes hovedfagstillegget som bygger på mellomfagseksamen eller storfagseksamen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Hovedfagseksamen holdes normalt en gang i semesteret med mindre det i studieplanen for vedkommende fag er bestemt noe annet. Hovedfagseksamen består av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">et vitenskapelig arbeid (hovedoppgaver) over et emne som instituttet har godkjent.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">prøver etter nærmere bestemmelser i studieplanen.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Som hovedoppgave kan også godkjennes et delarbeid av vitenskapelig undersøkelse som er gjort av flere studenter.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Nærmerer regler om delarbeider og evaluering av dem inntas i studieplanen.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Hovedoppgaven må være innlevert og godkjent før den avsluttende eksamen.</article><article class="legalP" data-absoluteaddress="/paragraf/6/ledd/6/" id="paragraf-6-ledd-6">Eksamenskravene blir normalt fastsatt slik at hovedfagsstudiet kan gjennomføres på 4 semestre. Når hovedfaget bygger på storfag i samme fag eller på en godkjent kombinasjon av fageksamener tilsvarende et storfag, kan det i studieplanen bestemmes at hovedfagsstudiet reduseres med inntil et semesters studium.</article><article class="legalP" data-absoluteaddress="/paragraf/6/ledd/7/" id="paragraf-6-ledd-7">Nærmere regler om pensum og eksamenskrav skal fastsettes av kollegiet etter forslag fra fakultetet og tas inn i studieplanen, hvor også frist for innlevering av hovedoppgaven blir gitt. De utfyllende regler til dette reglementet gir nærmere bestemmelser om hovedfagsstudiet.</article></article><article class="legalArticle" data-lovdata-URL="LTI/forskrift/1982-11-04-1570/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Karaktersystem.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Det skal brukes ett av disse karaktersystemene<p class="leddfortsettelse">a) en karakterskala som går fra 1.0 til 4.0 for beståtte eksamener.<table><tbody><tr><td data-text-align="left" data-vertical-align="top">Laudabilis prae ceteris</td><td data-text-align="center" data-vertical-align="top">(1.0-1.5)</td></tr><tr><td data-text-align="left" data-vertical-align="top">Laudabilis</td><td data-text-align="center" data-vertical-align="top">(1.6-2.5)</td></tr><tr><td data-text-align="left" data-vertical-align="top">Haud illaudabilis</td><td data-text-align="center" data-vertical-align="top">(2.6-3.2)</td></tr><tr><td data-text-align="left" data-vertical-align="top">Non contemnendus</td><td data-text-align="center" data-vertical-align="top">(3.3-4.0)</td></tr></tbody></table></p></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Studenter som får dårligere karakter enn 4.0 har ikke bestått eksamen. For dem settes ingen tallverdi.<p class="leddfortsettelse">b) «godkjent/ikke godkjent»</p></article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Hvilke karaktersystem som skal benyttes ved den enkelte eksamen, bestemmes av kollegiet og tas inn i studieplanen.</article></article><article class="legalArticle" data-lovdata-URL="LTI/forskrift/1982-11-04-1570/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Vitnemål</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">På eksamensvitnemålet føres opp de endelige karakterer for hvert fag. Hovedkarakter med grad og tallverdi regnes ut som et veiet middeltall av karakterene for de enkelte fag.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">På vitnemålet for cand.polit.-graden føres opp tittelen på den utførte vitenskapelige undersøkelsen og den oppnådde karakteren for dette arbeidet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Når en kandidat har tatt samme eksamen på nytt, er det den beste karakteren som skal føres opp på vitnemålet.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">En student som har tatt en eksamen kan på forespørsel få utskrift av eksamensprotokollen.</article></article><article class="legalArticle" data-lovdata-URL="LTI/forskrift/1982-11-04-1570/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ny eksamen.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">En student som ikke har bestått en fageksamen, kan ikke framstille seg til ny prøve før ved neste ordinære eksamen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">En student kan ikke framstille seg til samme eksamen mer enn tre ganger sammenlagt ved norske universiteter og høgskoler. Det er i samme semester ikke adgang til å framstille seg til eksamen i samme fag ved mer enn ett universitet eller høgskole.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Når en student framstiller seg til ny eksamen i ett eller flere fag, kan han kreve å få eksamensvitnemålet på grunnlag av sine beste resultater.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">En student kan framstille seg til ny prøve i hovedfaget uten at dette influerer på tidligere godkjenning av hovedoppgaven.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Regler om kontinuasjonseksamen og de nærmere betingelser for å framstille seg til denne, fastsettes av kollegiet etter forslag fra fakultetet.</article></article><article class="legalArticle" data-lovdata-URL="LTI/forskrift/1982-11-04-1570/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fritak for eksamen eller prøve.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Kollegiet kan etter innstilling fra fakultetet frita for eksamen eller prøve:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/10/ledd/1/punkt/1/" id="paragraf-10-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/10/ledd/1/punkt/1/ledd/1/" id="paragraf-10-ledd-1-punkt-1-ledd-1">Når tilsvarende krav er oppfylt ved en annen institusjon.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/10/ledd/1/punkt/2/" id="paragraf-10-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/10/ledd/1/punkt/2/ledd/1/" id="paragraf-10-ledd-1-punkt-2-ledd-1">På grunnlag av eksamen eller prøve i et velegnet fag utenfor fagkretsen, avlagt ved universitetet eller en annen institusjon. Kollegiets avgjørelse kan påklages til departementet. Opplysninger om generelle fritak inntas i studieplanen.</article></article></li></ul></article></article><article class="legalArticle" data-lovdata-URL="LTI/forskrift/1982-11-04-1570/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utfyllende regler.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Kollegiet gir etter framlegg fra fakultetet utfyllende regler til de enkelte bestemmelser i reglementet.</article></article><article class="legalArticle" data-lovdata-URL="LTI/forskrift/1982-11-04-1570/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forskrifter gitt av universitetet.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">De forskriftene kollegiet gir med hjemmel i dette reglementet skal tas inn i studieplanen og kan ikke fravikes uten at forskriften gir hjemmel for det.</article></article><article class="legalArticle" data-lovdata-URL="LTI/forskrift/1982-11-04-1570/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse og overgangsordning.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dette reglement gjelder fra 21. mai 1982. Reglement for samfunnsvitenskapelig embetseksamen ved Universitetet i Bergen, fastsatt ved kgl.res. 25. april 1969 og endret ved kgl.res. av 12. oktober 1970, 19. juli 1973, 29. januar 1974, 10. desember 1975, 9. mars 1976, 31. mai 1976 og 3. januar 1977, blir samtidig opphevet.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Kollegiet fastsetter egen overgangsordning for disse endringene i de utfyllende reglene til dette reglementet.</article></article></main></body></html>