<!DOCTYPE html><html lang="no"><head><title>Forskrift om melding av fødsler, erkjennelse av farskap og melding om valg av navn.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:55</dd><dt class="legacyID">Datokode</dt><dd class="legacyID">FOR-1982-10-25-1524</dd><dt class="dokid">DokumentID</dt><dd class="dokid">LTI/forskrift/1982-10-25-1524</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 23</dd><dt class="dateInForce">I kraft fra</dt><dd class="dateInForce">1983-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-01-16-1</li></ul></dd><dt class="dateOfPublication">Kunngjort</dt><dd class="dateOfPublication">1982-11-10</dd><dt class="title">Tittel</dt><dd class="title">Forskrift om melding av fødsler, erkjennelse av farskap og melding om valg av navn.</dd><dt class="miscInformation">Annet om dokumentet</dt><dd class="miscInformation">Fastsatt av Statistisk Sentralbyrå 25. oktober 1982 med hjemmel i kgl.res. av 16. januar 1970 gitt i medhold av lov av 16. januar 1970 om folkeregistrering.</dd><dt class="refid">RefID</dt><dd class="refid">forskrift/1982-10-25-1524</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om melding av fødsler, erkjennelse av farskap og melding om valg av navn.<ul class="tocSubUl"><li>Kap. I. Melding om fødsel til folkeregisteret<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li><li>Kap. II. Melding om fødsel til bidragsfogden.<ul class="tocSubUl"><li>§ 8.</li></ul></li><li>Kap. III. Erkjennelse av farskap.<ul class="tocSubUl"><li>§ 9.</li><li>§ 10.</li><li>§ 11.</li></ul></li><li>Kap. IV Melding om navn til folkeregisteret<ul class="tocSubUl"><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1982-10-25-1524" id="dokument"><h1>Forskrift om melding av fødsler, erkjennelse av farskap og melding om valg av navn.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-10-25-1524/KAPITTEL_1" data-partID="k1"><h2>Kap. I. Melding om fødsel til folkeregisteret</h2><article class="legalArticle" data-lovdata-URL="LTI/forskrift/1982-10-25-1524/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Lege eller jordmor som er tilstede ved fødsel, skal senest en uke etter fødselen sende melding om fødselen til folkeregisteret i den kommunen moren er registrert som bosatt ved barnets fødsel.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Når barnet er født uten at lege eller jordmor er tilstede, skal moren selv gi fødselsmelding til folkeregisteret innen en måned. Føder hun barnet mens hun midlertidig oppholder seg i utlandet (ikke registrert som utvandret), skal hun gi melding til folkeregisteret innen en måned etter at barnet kom til Norge. Fødsel i utlandet må såvidt mulig dokumenteres.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Melding skal gis for alle levende fødte og for dødfødte etter 28 ukers svangerskap.</article></article><article class="legalArticle" data-lovdata-URL="LTI/forskrift/1982-10-25-1524/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Melding om fødsel skal skrives på fastsatt blankett og sendes folkeregisteret i 4 eksemplarer (original og 3 kopier).</article></article><article class="legalArticle" data-lovdata-URL="LTI/forskrift/1982-10-25-1524/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Dersom foreldrene ikke er gift og farskap er erkjent i forbindelse med fødselen, skal den som etter § 1 er pliktig til å sende fødselsmelding, sende farskapserkjennelsen som vedlegg til fødselsmeldingen til folkeregisteret i morens bostedskommune.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Erkjennelsen av farskap skal skrives på fastsatt blankett som består av original og tre kopier. Om den videre ekspederingen av farskapserkjennelsen gjelder § 9 fjerde til sjette ledd.</article></article><article class="legalArticle" data-lovdata-URL="LTI/forskrift/1982-10-25-1524/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Når folkeregisteret mottar fødselsmeldingen, skal det kontrollere at de gitte opplysningene om bosted, slektsnavn m.v. er i samsvar med registreringen i folkeregisteret. Er det uoverensstemmelser mellom det navnet som er oppgitt i meldingen og det navnet foreldrene er registrert med i folkeregisteret, må folkeregisteret kreve fremlagt de nødvendige attestene (fødsels- og vigselsattest). Dersom foreldrene har samme slektsnavn, må folkeregisteret påse at barnet blir ført inn med riktig slektsnavn, jfr.lov av 29. mai 1964 nr. 1 om personnavn (navneloven) § 1. Har foreldrene ikke samme slektsnavn, kan ikke barnets slektsnavn registreres før melding om navnevalg fra den/de som har foreldreansvaret foreligger, eventuelt når barnet fyller 6 måneder uten at slik melding er innkommet, jfr. navneloven § 2 og denne forskrift § 13.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Er moren ikke registrert som bosatt i kommunen, må folkeregisteret sende alle eksemplarer av fødselsmeldingen og eventuell erkjennelse av farskap til folkeregisteret i den kommunen moren er registrert som bosatt. For dette folkeregisteret får bestemmelsene i første ledd tilsvarende anvendelse.</article></article><article class="legalArticle" data-lovdata-URL="LTI/forskrift/1982-10-25-1524/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Folkeregisteret i morens bostedskommune sender meldingsblankett 1 i fødselsmeldingen og eventuell melding om erkjennelse av farskap (originalen) til Sentralkontoret for folkeregistrering.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Er barnets foreldre gift og en eller begge foreldre tilhører Den norske kirke, skal meldingsblankett 2 sendes presten i det sognet moren er registrert som bosatt. Er barnets foreldre ikke gift, skal meldingsblankett 2 bare sendes presten når moren tilhører Den norske kirke.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Er barnets foreldre gift og en eller begge foreldre tilhører et registrert trossamfunn, skal meldingsblankett 2 (om nødvendig kopi av denne) sendes presten (forstanderen) for det/de trossamfunn som foreldrene tilhører. Er barnets foreldre ikke gift, skal meldingsblankett 2 bare sendes presten (forstanderen) når moren tilhører vedkommende trossamfunn.</article></article><article class="legalArticle" data-lovdata-URL="LTI/forskrift/1982-10-25-1524/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Presten i morens bostedssogn på fødselstidspunktet og i tilfelle presten (forstanderen) for vedkommende trossamfunn skal dersom barnet får fornavn og eventuelt mellomnavn ved dåp, gi meldingsblankett 2 i fødselsmeldingen påtegning om det navnet barnet har fått ved dåpen og returnere meldingen til folkeregisteret.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Skjer dåpen i et annet sogn enn der hvor moren var registrert som bosatt ved barnets fødsel, skal den som døper barnet sende melding om dåpen på fastsatt blankett til presten i morens bostedssogn.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Tilhører en eller begge foreldre registrert trossamfunn, og barnet døpes i et annet trossamfunn, skal den som døper barnet sende melding om dåpen til det/de trossamfunn som foreldrene tilhører.</article></article><article class="legalArticle" data-lovdata-URL="LTI/forskrift/1982-10-25-1524/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Når presten i morens bostedssogn eller prest (forstander) i registrert trossamfunn har mottatt melding om dåp som nevnt i § 6 annet og tredje ledd, skal det på meldingsblankett 2 i fødselsmeldingen gis påtegning om det navnet barnet har fått ved dåpen og meldingen returneres til folkeregisteret.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1982-10-25-1524/KAPITTEL_2" data-partID="k2"><h2>Kap. II. Melding om fødsel til bidragsfogden.</h2><article class="legalArticle" data-lovdata-URL="LTI/forskrift/1982-10-25-1524/§8" data-name="§8" data-partID="§8" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">I de tilfellene farskapet ennå ikke er fastslått eller foreldrene ikke bor sammen, skal den som etter § 1 er pliktig til å sende fødselsmelding til folkeregisteret, også melde fødselen til bidragsfogden på særskilt blankett.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1982-10-25-1524/KAPITTEL_3" data-partID="k3"><h2>Kap. III. Erkjennelse av farskap.</h2><article class="legalArticle" data-lovdata-URL="LTI/forskrift/1982-10-25-1524/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Når foreldrene ikke er gift med hverandre, kan faren erkjenne farskapet under svangerskapet, i forbindelse med fødselsmeldingen eller på et senere tidspunkt.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Med unntak av erkjennelser som skjer i forbindelse med fødselsmeldingen (§ 3), skal erkjennelsen gis ved personlig fremmøte for<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/ledd/2/punkt/1/" id="kapittel-3-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/ledd/2/punkt/1/ledd/1/" id="kapittel-3-paragraf-1-ledd-2-punkt-1-ledd-1">folkeregisteret</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/ledd/2/punkt/2/" id="kapittel-3-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/ledd/2/punkt/2/ledd/1/" id="kapittel-3-paragraf-1-ledd-2-punkt-2-ledd-1">bidragsfogden, fylkesmannen eller dommeren</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/ledd/2/punkt/3/" id="kapittel-3-paragraf-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/ledd/2/punkt/3/ledd/1/" id="kapittel-3-paragraf-1-ledd-2-punkt-3-ledd-1">norsk diplomatisk eller konsulær tjenestemann, dersom faren er i utlandet</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/ledd/2/punkt/4/" id="kapittel-3-paragraf-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/ledd/2/punkt/4/ledd/1/" id="kapittel-3-paragraf-1-ledd-2-punkt-4-ledd-1">skipsføreren, dersom faren er ombord i norsk skip i utenriksfart, eller</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/1/ledd/2/punkt/5/" id="kapittel-3-paragraf-1-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/1/ledd/2/punkt/5/ledd/1/" id="kapittel-3-paragraf-1-ledd-2-punkt-5-ledd-1">utenlandsk myndighet, når Kongen har bestemt det.</article></article></li></ul></article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Erkjennelse skal skrives på fastsatt blankett (original og tre kopier).</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Dersom farskapet blir erkjent under svangerskapet eller i forbindelse med fødselen, skal originalen og to kopier sendes folkeregisteret i den kommunen moren er registrert som bosatt. Skjer erkjennelsen etter fødselen, skal originalen og de to kopiene sendes folkeregisteret i den kommunen barnet er registrert som bosatt.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Dersom foreldrene ikke bor sammen, skal folkeregisteret sende en kopi til bidragsfogden på barnets bosted.</article><article class="legalP" data-absoluteaddress="/kapittel/3/paragraf/1/ledd/6/" id="kapittel-3-paragraf-1-ledd-6">Den siste kopien beholdes av faren.</article></article><article class="legalArticle" data-lovdata-URL="LTI/forskrift/1982-10-25-1524/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Erkjenner faren ikke farskapet i samsvar med § 9, skal bidragsfogden (på morens bosted) så snart farskapet er endelig fastslått, sende melding om farskapet til folkeregisteret i den kommunen barnet er registrert som bosatt.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Meldingen skrives på fastsatt blankett og sendes i to eksemplarer (original og kopi). Bidragsfogden må før meldingen sendes, kontrollere at farens fødselsdato og navn er riktig angitt, om nødvendig ved innhenting av fødselsattest.</article></article><article class="legalArticle" data-lovdata-URL="LTI/forskrift/1982-10-25-1524/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Når folkeregisteret har mottatt de i §§ 9 og 10 nevnte meldinger, sendes originalen til Sentralkontoret for folkeregistrering. Tilhører moren Den norske kirke, skal kopien sendes presten i det sognet hvor moren var registrert som bosatt ved barnets fødsel. Tilhører moren registrert trossamfunn, sendes kopien istedet til presten (forstanderen) for denne menigheten.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1982-10-25-1524/KAPITTEL_4" data-partID="k4"><h2>Kap. IV Melding om navn til folkeregisteret</h2><article class="legalArticle" data-lovdata-URL="LTI/forskrift/1982-10-25-1524/§12" data-name="§12" data-partID="§12" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Dersom foreldrene til barnet ikke har samme slektsnavn, skal folkeregisteret straks det har mottatt fødselsmeldingen, sende forespørsel til den/de som har foreldreansvaret for barnet om hvilket slektsnavn barnet skal ha.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Forespørselen skal skrives på fastsatt blankett.</article></article><article class="legalArticle" data-lovdata-URL="LTI/forskrift/1982-10-25-1524/§13" data-name="§13" data-partID="§13" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Har ikke folkeregisteret mottatt melding om hvilket slektsnavn barnet skal ha innen det er fylt 6 måneder, får barnet automatisk morens aktuelle slektsnavn, jfr. § 2 i navneloven.</article></article><article class="legalArticle" data-lovdata-URL="LTI/forskrift/1982-10-25-1524/§14" data-name="§14" data-partID="§14" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Er fornavn og eventuelt mellomnavn ikke valgt senest når barnet fyller 6 måneder, jfr. navneloven §§ 14 og 16 annet ledd, må folkeregisteret vende seg til den/de som har foreldreansvaret for å få brakt navnevalget i orden.</article></article><article class="legalArticle" data-lovdata-URL="LTI/forskrift/1982-10-25-1524/§15" data-name="§15" data-partID="§15" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Om navnevalg etter §§ 13 og 14 skal folkeregisteret gi videre melding til<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/4/ledd/1/punkt/1/" id="kapittel-4-paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/4/ledd/1/punkt/1/ledd/1/" id="kapittel-4-paragraf-4-ledd-1-punkt-1-ledd-1">Presten i det sognet hvor moren er registrert som bosatt ved barnets fødsel, dersom en eller begge foreldre tilhører Den norske kirke, og</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/4/ledd/1/punkt/2/" id="kapittel-4-paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/4/ledd/1/punkt/2/ledd/1/" id="kapittel-4-paragraf-4-ledd-1-punkt-2-ledd-1">Prest (forstander) for det/de registrerte trossamfunn som foreldrene tilhører (jfr. forskriftenes § 5 tredje ledd).</article></article></li></ul></article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Er barnets foreldre ikke gift, skal meldinger etter a) og b) bare sendes dersom moren tilhører Den norske kirke/registrert trossamfunn.</article></article><article class="legalArticle" data-lovdata-URL="LTI/forskrift/1982-10-25-1524/§16" data-name="§16" data-partID="§16" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Disse forskrifter trer i kraft 1. januar 1983. Samtidig oppheves forskrifter om melding av fødsler, erkjennelse av farskap og valg av navn fastsatt 23. november 1981 av Statistisk Sentralbyrå med hjemmel i lov av 16. januar 1970 om folkeregistrering.</article></article></section></main></body></html>