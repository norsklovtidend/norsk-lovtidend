<!DOCTYPE html><html lang="no"><head><title>Forskrift for tildeling av konsesjon for drivgarnfisket etter laks, sjøaure og sjørøye.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:33</dd><dt class="legacyID">Datokode</dt><dd class="legacyID">FOR-1982-12-10-1679</dd><dt class="dokid">DokumentID</dt><dd class="dokid">LTI/forskrift/1982-12-10-1679</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 27</dd><dt class="dateInForce">I kraft fra</dt><dd class="dateInForce">1983-01-23</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1964-03-06/§67</li></ul></dd><dt class="dateOfPublication">Kunngjort</dt><dd class="dateOfPublication">1982-12-22</dd><dt class="title">Tittel</dt><dd class="title">Forskrift for tildeling av konsesjon for drivgarnfisket etter laks, sjøaure og sjørøye.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 10. desember 1982 med hjemmel i lov av 6. mars 1964 om laksefiske og innlandsfiske, § 67 a. Fremmet av Miljøverndepartementet.</dd><dt class="refid">RefID</dt><dd class="refid">forskrift/1982-12-10-1679</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tildeling av konsesjon for drivgarnfisket etter laks, sjøaure og sjørøye.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>Rettelse</li></ul></li></ul></dd></dl></header><main class="documentBody" data-lovdata-URL="LTI/forskrift/1982-12-10-1679" id="dokument"><h1>Forskrift for tildeling av konsesjon for drivgarnfisket etter laks, sjøaure og sjørøye.</h1><article class="legalArticle" data-lovdata-URL="LTI/forskrift/1982-12-10-1679/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med konsesjonsordningen for drivgarnfisket etter laks, sjøaure og sjørøye er å bevare disse fiskeslag som ressurs, og innenfor denne ramme å regulere dette fisket slik at det i første rekke kan tjene nærings- og distriktspolitiske hensyn.</article></article><article class="legalArticle" data-lovdata-URL="LTI/forskrift/1982-12-10-1679/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Uten konsesjon fra Direktoratet for vilt og ferskvannsfisk må ingen fiske med drivgarn i sjøen etter laks, sjøaure og sjørøye. Konsesjon kan bare gis til den som har fiske og/eller jordbruk som hovednæring. Konsesjon gis ikke til person som mottar full uførepensjon (100 % arbeidsufør), eller som fyller 70 år før fisketidens begynnelse det året konsesjonene tildeles.</article></article><article class="legalArticle" data-lovdata-URL="LTI/forskrift/1982-12-10-1679/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Person som har hatt konsesjon, drevet dette fisket, og oppfylt vilkårene i forrige konsesjonsperiode, skal gis prioritet ved tildeling for ny konsesjonsperiode.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Hvis konsesjonstallet ikke fylles opp etter foregående ledd, kan konsesjon tildeles andre personer hvis særlige grunner taler for det.</article></article><article class="legalArticle" data-lovdata-URL="LTI/forskrift/1982-12-10-1679/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Konsesjon gis til en bestemt person og for ett bestemt fartøy. Ny søknad må sendes, dersom et annet fartøy ønskes nyttet. Konsesjon gis for det fartøy søkeren ellers bruker i sitt fiske, dersom han har fiske som hovednæring. Konsesjonæren skal selv til enhver tid delta i fisket medmindre særlige grunner foreligger. Konsesjonen kan ikke overdras.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dersom utviklingen av bestanden tilsier det, kan vilkårene for å få konsesjon endres etter nærmere bestemmelser av departementet.</article></article><article class="legalArticle" data-lovdata-URL="LTI/forskrift/1982-12-10-1679/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Konsesjon kan gis for fiske i en eller to fiskesoner som blir nærmere bestemt av departementet.</article></article><article class="legalArticle" data-lovdata-URL="LTI/forskrift/1982-12-10-1679/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Til konsesjon kan knyttes vilkår, blant annet om varighet, merking av redskap, oppgaveplikt og til hvilket laksedistrikt fangstoppgave skal sendes og lakseskatt betales, og om begrensning i type og antall redskaper. Vilkårene kan suppleres og endres i konsesjonstiden. Merke til identifikasjon av redskap skal ved konsesjonens opphør straks overleveres til direktoratet.</article></article><article class="legalArticle" data-lovdata-URL="LTI/forskrift/1982-12-10-1679/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Overtredelse av disse forskrifter eller vilkår i konsesjonen og overtredelse av andre bestemmelser om regulering av drivgarnfisket etter laks, sjøaure og sjørøye gitt i eller i medhold av lakseloven, kan medføre at konsesjonen tilbakekalles eller at ny konsesjon nektes. Dette gjelder selv om konsesjonæren selv ikke deltok i det ulovlige fisket.</article></article><article class="legalArticle" data-lovdata-URL="LTI/forskrift/1982-12-10-1679/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Søknad om konsesjon sendes Direktoratet for vilt og ferskvannsfisk. Direktoratet gir nærmere regler om hva søknaden skal inneholde. Direktoratet innhenter uttalelse og opplysninger fra de organer som anses hensiktsmessig.</article></article><article class="legalArticle" data-lovdata-URL="LTI/forskrift/1982-12-10-1679/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som får konsesjon har plikt til hver dag å føre dagbok om fangsten og til hvert år innen utgangen av oktober å sende skriftlig oppgave over fangsten til vedkommende laksestyre, og til å gi andre opplysninger som måtte bli pålagt.</article></article><article class="legalArticle" data-lovdata-URL="LTI/forskrift/1982-12-10-1679/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som har konsesjon skal straks gi melding til Direktoratet for vilt og ferskvannsfisk dersom han ikke lenger fyller kravene for å få konsesjon, og dersom han ikke lenger kan eller ønsker å delta i drivgarnfisket etter laks, sjøaure og sjørøye.</article></article><article class="legalArticle" data-lovdata-URL="LTI/forskrift/1982-12-10-1679/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Overtredelse av disse forskrifter kan medføre inndragning og kan straffes etter lakselovens § 86 med bøter eller fengsel inntil tre måneder.</article></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-12-10-1679/KAPITTEL_1" data-partID="k1"><h2>Rettelse</h2><article class="defaultP" data-text-size="small"><strong>Publisert:</strong> Avd I 1982 Nr. 30 (Rettelse)</article><article class="centeredP" data-text-align="center">Det som er rettet er satt i kursiv.</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Nr. 27, s. 681 (i Forskrift nr. 1679 for tildeling av konsesjon for drivgarnfisket etter laks, sjøaure og sjørøye):</article> <article class="defaultP" margin-top="true">§ 2, siste punktum skal rettes til:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Konsesjon gis ikke til person som mottar full uførepensjon (100 % arbeidsufør), <i>som mottar alderstrygd etter fylte 67 år,</i> eller som fyller 70 år før fisketidens begynnelse det året konsesjonene tildeles.</article></section></main></body></html>