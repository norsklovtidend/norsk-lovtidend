<!DOCTYPE html><html lang="no"><head><title>Forskrift om reklame for legemidler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:34</dd><dt class="legacyID">Datokode</dt><dd class="legacyID">FOR-1982-04-01-651</dd><dt class="dokid">DokumentID</dt><dd class="dokid">LTI/forskrift/1982-04-01-651</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1982 Nr. 9</dd><dt class="dateInForce">I kraft fra</dt><dd class="dateInForce">1982-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1964-06-20-5/§29</li><li>lov/1964-06-20-5/§31</li></ul></dd><dt class="dateOfPublication">Kunngjort</dt><dd class="dateOfPublication">1982-05-07</dd><dt class="title">Tittel</dt><dd class="title">Forskrift om reklame for legemidler.</dd><dt class="miscInformation">Annet om dokumentet</dt><dd class="miscInformation">Fastsatt av Sosialdepartementet 1. april 1982 i medhold av lov om legemidler og gifter m.v. av 20. juni 1964 § 29 og § 31, jf. kgl.res. av 11. august 1978.</dd><dt class="refid">RefID</dt><dd class="refid">forskrift/1982-04-01-651</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om reklame for legemidler.<ul class="tocSubUl"><li>I. Generelt<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>II. Reklame til almenheten.<ul class="tocSubUl"><li>§ 4.</li><li>§ 5.</li></ul></li><li>III. Reklame til helsepersonell.<ul class="tocSubUl"><li>§ 6.</li><li>§ 7.</li><li>§ 8.</li><li>§ 9.</li></ul></li><li>IV. Forbud. Overtredelse.<ul class="tocSubUl"><li>§ 10.</li></ul></li><li>V. Klageadgang.<ul class="tocSubUl"><li>§ 11.</li></ul></li><li>VI. Ikrafttredelse.<ul class="tocSubUl"><li>§ 12.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1982-04-01-651" id="dokument"><h1>Forskrift om reklame for legemidler.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1982-04-01-651/KAPITTEL_1" data-partID="k1"><h2>I. Generelt</h2><article class="legalArticle" data-lovdata-URL="LTI/forskrift/1982-04-01-651/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med reklame for legemidler forstås i denne forskrift enhver form for skriftlig og muntlig omtale, bilde samt utdeling av gratisprøver av legemidler, direkte eller indirekte betalt av produsent eller leverandør, i den hensikt å fremme salget.</article></article><article class="legalArticle" data-lovdata-URL="LTI/forskrift/1982-04-01-651/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Legemiddelreklame i skrift eller bilde samt muntlig legemiddelreklame på magnetbånd og andre permanente opptaksmedier skal på forhånd være godkjent av Statens legemiddelkontroll. Statens legemiddelkontroll kan kreve opplysninger om andre former for legemiddelreklame.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Reklame for legemidler på leker, bruksgjenstander m.v. er ikke tillatt. Statens legemiddelkontroll kan i særlige tilfeller gjøre unntak fra denne bestemmelsen.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Statens legemiddelkontroll kan bestemme at skriftlig reklame til personell som er nevnt i § 6, første ledd, basert på preparatomtale godkjent av Statens legemiddelkontroll, eventuelt med illustrasjoner, ikke trenger ytterligere godkjenning.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Statens legemiddelkontroll kan tilbakekalle godkjenning når reklamen ikke lenger er i samsvar med gjeldende bestemmelser om legemiddelreklame.</article></article><article class="legalArticle" data-lovdata-URL="LTI/forskrift/1982-04-01-651/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Reklame for legemidler skal være nøktern og saklig. Den må ikke gi et misvisende eller overdrevent bilde av et preparats egenskaper og medisinske verdi. Reklame må ikke være slik at den kan fremme unødig eller ikke-medisinsk bruk av preparatet.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Reklame for ikke-registerte spesialpreparater og for apotekfremstilte legemidler som ikke er opptatt i godkjent formelsamling, er ikke tillatt.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1982-04-01-651/KAPITTEL_2" data-partID="k2"><h2>II. Reklame til almenheten.</h2><article class="legalArticle" data-lovdata-URL="LTI/forskrift/1982-04-01-651/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Reklame for legemidler til almenheten er bare tillatt for ikke-reseptpliktige legemidler når disse utelukkende anbefales mot sykdommer eller sykdomssymptomer som vanligvis ikke vil kreve undersøkelse eller behandling av lege, tannlege eller veterinær. Slik reklame må ikke inneholde anbefalinger fra lege, tannlege, veterinær eller andre.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">I reklame er det ikke tillatt å nytte andre illustrasjoner enn et bilde av pakningen, samt enkle illustrasjoner som viser hvordan preparatet skal brukes.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Det er forbudt å drive reklame for legemidler overfor almenheten<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/1/ledd/3/punkt/1/" id="kapittel-2-paragraf-1-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/1/ledd/3/punkt/1/ledd/1/" id="kapittel-2-paragraf-1-ledd-3-punkt-1-ledd-1">på eller i tilknytning til offentlig tilgjengelig sted. Unntatt er utstilling av legemidler i apotek.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/1/ledd/3/punkt/2/" id="kapittel-2-paragraf-1-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/1/ledd/3/punkt/2/ledd/1/" id="kapittel-2-paragraf-1-ledd-3-punkt-2-ledd-1">i reklametrykksaker som sendes eller deles ut,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/1/ledd/3/punkt/3/" id="kapittel-2-paragraf-1-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/1/ledd/3/punkt/3/ledd/1/" id="kapittel-2-paragraf-1-ledd-3-punkt-3-ledd-1">i sending i radio eller fjernsyn eller forøvrig ved hjelp av magnetband eller andre permanente opptaksmedier,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/1/ledd/3/punkt/4/" id="kapittel-2-paragraf-1-ledd-3-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/1/ledd/3/punkt/4/ledd/1/" id="kapittel-2-paragraf-1-ledd-3-punkt-4-ledd-1">ved å dele eller sende ut reklame til leger eller annet helsepersonell for videre distribusjon til pasienter/almenhet,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/1/ledd/3/punkt/5/" id="kapittel-2-paragraf-1-ledd-3-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/1/ledd/3/punkt/5/ledd/1/" id="kapittel-2-paragraf-1-ledd-3-punkt-5-ledd-1">ved oppsøkende virksomhet i alders- og sykehjem samt medisinutsalg.</article></article></li></ul></article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">I en pakning for legemiddel må ikke vedlegges reklame for andre legemidler.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Statens legemiddelkontroll kan i særlige tilfeller gjøre unntak fra bestemmelsene i denne paragraf.</article></article><article class="legalArticle" data-lovdata-URL="LTI/forskrift/1982-04-01-651/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">I reklame til almenheten skal følgende opplysninger fremgå:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">preparatets navn, legemiddelform og styrke</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">virkestoffets generiske navn og preparatets sammensetning</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">godkjent bruksområde</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/ledd/1/punkt/4/" id="kapittel-2-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/ledd/1/punkt/4/ledd/1/" id="kapittel-2-paragraf-2-ledd-1-punkt-4-ledd-1">viktige forsiktighetsregler/advarsler</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/ledd/1/punkt/5/" id="kapittel-2-paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/ledd/1/punkt/5/ledd/1/" id="kapittel-2-paragraf-2-ledd-1-punkt-5-ledd-1">produsent og eventuelt norsk representant</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/2/paragraf/2/ledd/1/punkt/6/" id="kapittel-2-paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/2/paragraf/2/ledd/1/punkt/6/ledd/1/" id="kapittel-2-paragraf-2-ledd-1-punkt-6-ledd-1">pris pr. angitt dato.</article></article></li></ul></article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1982-04-01-651/KAPITTEL_3" data-partID="k3"><h2>III. Reklame til helsepersonell.</h2><article class="legalArticle" data-lovdata-URL="LTI/forskrift/1982-04-01-651/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Reklame for legemidler som bare rettes til leger, tannleger, veterinærer, farmasøyter og studenter innen disse fag, må oppfylle de vilkår som er nevnt i §§ 7, 8 og 9.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Statens legemiddelkontroll kan i enkelte tilfelle godkjenne reklame til andre grupper helsepersonell.</article></article><article class="legalArticle" data-lovdata-URL="LTI/forskrift/1982-04-01-651/§7" data-name="§7" data-partID="§7" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Reklamen skal baseres på de fakta som finnes i preparatomtale godkjent av Statens legemiddelkontroll og skal inneholde opplysninger om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">preparatets navn, legemiddelform og styrke</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">virkestoffets generiske navn og preparatets sammensetning. Det generiske navnet skal fremkomme tydelig og inngå i overskriften.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">produsent og eventuelt norsk representant</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/2/ledd/1/punkt/4/" id="kapittel-3-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/2/ledd/1/punkt/4/ledd/1/" id="kapittel-3-paragraf-2-ledd-1-punkt-4-ledd-1">godkjent bruksområde</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/2/ledd/1/punkt/5/" id="kapittel-3-paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/2/ledd/1/punkt/5/ledd/1/" id="kapittel-3-paragraf-2-ledd-1-punkt-5-ledd-1">kontraindikasjoner</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/3/paragraf/2/ledd/1/punkt/6/" id="kapittel-3-paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/3/paragraf/2/ledd/1/punkt/6/ledd/1/" id="kapittel-3-paragraf-2-ledd-1-punkt-6-ledd-1">bivirkninger, forsiktighetsregler og interaksjoner</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/3/paragraf/2/ledd/1/punkt/7/" id="kapittel-3-paragraf-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/3/paragraf/2/ledd/1/punkt/7/ledd/1/" id="kapittel-3-paragraf-2-ledd-1-punkt-7-ledd-1">dosering</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/3/paragraf/2/ledd/1/punkt/8/" id="kapittel-3-paragraf-2-ledd-1-punkt-8"><span class="data-originalId">h)</span><article class="legalP" data-absoluteaddress="/kapittel/3/paragraf/2/ledd/1/punkt/8/ledd/1/" id="kapittel-3-paragraf-2-ledd-1-punkt-8-ledd-1">pakningsstørrelse</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/3/paragraf/2/ledd/1/punkt/9/" id="kapittel-3-paragraf-2-ledd-1-punkt-9"><span class="data-originalId">i)</span><article class="legalP" data-absoluteaddress="/kapittel/3/paragraf/2/ledd/1/punkt/9/ledd/1/" id="kapittel-3-paragraf-2-ledd-1-punkt-9-ledd-1">pris pr. angitt dato.</article></article></li></ul></article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Supplerende opplysninger om preparatets egenskaper må referere seg til anerkjente arbeider som det må angis kilde til. Statens legemiddelkontroll kan i særlige tilfeller tillate omtale av andre indikasjoner enn de som er nevnt i første ledd, bokstav d).</article></article><article class="legalArticle" data-lovdata-URL="LTI/forskrift/1982-04-01-651/§8" data-name="§8" data-partID="§8" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Bestemmelsene i § 7 gjelder ikke reklame som bare inneholder vedkommende legemiddels navn, generiske navn, navn på produsent/norsk representant, hovedindikasjon og eventuelt opplysning om endring av pris, pakningsstørrelse eller lignende.</article></article><article class="legalArticle" data-lovdata-URL="LTI/forskrift/1982-04-01-651/§9" data-name="§9" data-partID="§9" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Sosialdepartementet gir forskrifter om utdeling av legemiddelprøver i reklameøyemed.<sup class="footnotereference" data-footnotereferencevalue="1">1</sup>)</article><footer class="footnotes"><article class="footnote" data-name="1)" data-unique-footnote-counter="1"><span class="footnoteLabel">1)</span> Inntil videre gjelder regler fastsatt av Sosialdepartementet 27. august 1963.</article></footer></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1982-04-01-651/KAPITTEL_4" data-partID="k4"><h2>IV. Forbud. Overtredelse.</h2><article class="legalArticle" data-lovdata-URL="LTI/forskrift/1982-04-01-651/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Statens legemiddelkontroll kan forby all reklame overfor almenheten av et enkelt legemiddel eller av en gruppe av legemidler når slikt forbud anses nødvendig av almene hensyn.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ved overtredelse av reklamebestemmelsene kan Statens legemiddelkontroll pålegge tilvirkeren å sørge for at en godkjent beriktigelse blir sendt ut eller offentliggjort. Ved gjentatte overtredelser kan Statens legemiddelkontroll forby all reklame for vedkommende legemiddel for en tid av inntil 1 år.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1982-04-01-651/KAPITTEL_5" data-partID="k5"><h2>V. Klageadgang.</h2><article class="legalArticle" data-lovdata-URL="LTI/forskrift/1982-04-01-651/§11" data-name="§11" data-partID="§11" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Vedtak truffet av Statens legemiddelkontroll i henhold til denne forskrift kan påklages til Sosialdepartementet i samsvar med forvaltningslovens regler.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1982-04-01-651/KAPITTEL_6" data-partID="k6"><h2>VI. Ikrafttredelse.</h2><article class="legalArticle" data-lovdata-URL="LTI/forskrift/1982-04-01-651/§12" data-name="§12" data-partID="§12" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Denne forskrift trer i kraft 1. juli 1982. Fra samme tid oppheves forskrifter om farmasøytiske spesialpreparater og om reklame for legemidler m.v. del II fastsatt ved kgl.res. av 6. mai 1966.</article></article></section></main></body></html>