<!DOCTYPE html><html lang="no"><head><title>Forskrift om tilskott til kontraktproduksjon av konsumegg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:28</dd><dt class="legacyID">Datokode</dt><dd class="legacyID">FOR-1989-08-08-794</dd><dt class="dokid">DokumentID</dt><dd class="dokid">LTI/forskrift/1989-08-08-794</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 16</dd><dt class="dateInForce">I kraft fra</dt><dd class="dateInForce">1989-10-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-01-11-96</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1989-09-05</dd><dt class="title">Tittel</dt><dd class="title">Forskrift om tilskott til kontraktproduksjon av konsumegg.</dd><dt class="refid">RefID</dt><dd class="refid">forskrift/1989-08-08-794</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til kontraktproduksjon av konsumegg.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Vilkår</li><li>§ 4. Tilskott</li><li>§ 5. Søknad, saksbehandling</li><li>§ 6. Kontroll</li><li>§ 7. Utbetaling</li><li>§ 8. Tilbakebetaling m.v.</li><li>§ 9. Dispensasjon</li><li>§ 10. Klageadgang</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1989-08-08-794" id="dokument"><h1>Forskrift om tilskott til kontraktproduksjon av konsumegg.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 8. august 1989 i medhold av jordbruksavtalen, etter samråd med Norges Bondelag og Norsk Bonde- og Småbrukarlag.</article><article class="legalArticle" data-lovdata-URL="LTI/forskrift/1989-08-08-794/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med ordningen med kontraktproduksjon av konsumegg er:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Tilpassing av produksjonen av konsumegg til etterspørselen i det norske marked for dermed å bedre mulighetene for å oppfylle pris- og produksjonsmålene i jordbruksavtalen.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Redusere kostnadene ved markedsregulering</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Medvirke til bedre eggkvalitet</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/4/" id="paragraf-1-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/4/ledd/1/" id="paragraf-1-ledd-1-punkt-4-ledd-1">Medvirke til bedre planlegging hos produsenter og ved eggpakkeriene</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/5/" id="paragraf-1-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/5/ledd/1/" id="paragraf-1-ledd-1-punkt-5-ledd-1">Bedre mulighetene for å nå disse mål ved at en større del av omsetningen kanaliseres gjennom godkjente eggpakkerier.</article></article></li></ul></article></article><article class="legalArticle" data-lovdata-URL="LTI/forskrift/1989-08-08-794/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med godkjent eggpakkeri menes i denne forskrift eggpakkerier som tilfredsstiller de offentlige kvalitetsforskrifter som gjelder for egg og som er godkjente av Landbruksdepartementet i medhold av § 2 i forskrift om frakttilskott til eggpakkerier, fastsatt av Landbruksdepartementet 18. desember 1987.</article></article><article class="legalArticle" data-lovdata-URL="LTI/forskrift/1989-08-08-794/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Krav til produksjonen. Produsentens plikter</article><article class="legalP" data-absoluteaddress="/paragraf/3/punkt/1/ledd/2/" id="paragraf-3-punkt-1-ledd-2">Eggprodusenter kan etter søknad få delta i ordningen, så fremt anlegg og produksjon er i samsvar med gjeldende lover og forskrifter, herunder bestemmelsene om slakting, jfr. kjøtt-kontrolloven.</article><article class="legalP" data-absoluteaddress="/paragraf/3/punkt/1/ledd/3/" id="paragraf-3-punkt-1-ledd-3">De som deltar i ordningen må dessuten forplikte seg til å:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/ledd/3/punkt/1/" id="paragraf-3-punkt-1-ledd-3-punkt-1"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/3/punkt/1/ledd/1/" id="paragraf-3-punkt-1-ledd-3-punkt-1-ledd-1">Inngå innsettingsavtale for hvert innsett av verpehøner med et godkjent eggpakkeri (jfr. § 2). Avtalen skal omfatte alle hønene i eggproduksjonen hos vedkommende eier.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/ledd/3/punkt/2/" id="paragraf-3-punkt-1-ledd-3-punkt-2"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/3/punkt/2/ledd/1/" id="paragraf-3-punkt-1-ledd-3-punkt-2-ledd-1">Levere hele sin produksjon av egg i skall til det eggpakkeriet som det er inngått avtale med. Unntatt fra dette er egg til egen familie, egne arbeidere og naboers konsum, begrenset totalt til maksimum 400 kg pr. år, og knekkegg, dvs. egg med tydelig brist eller krater i skallet, begrenset til maksimum 2% av produsert mengde pr. år.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/ledd/3/punkt/3/" id="paragraf-3-punkt-1-ledd-3-punkt-3"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/3/punkt/3/ledd/1/" id="paragraf-3-punkt-1-ledd-3-punkt-3-ledd-1">Holde eggrommet mest mulig fritt for støv og smuss. Plasseringen må være slik at hentebilen har lett og uhindret adgang.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/ledd/3/punkt/4/" id="paragraf-3-punkt-1-ledd-3-punkt-4"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/3/punkt/4/ledd/1/" id="paragraf-3-punkt-1-ledd-3-punkt-4-ledd-1">Delta i førtidsslakting og andre produksjonsregulerende tiltak som måtte bli satt i verk.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/punkt/1/ledd/3/punkt/5/" id="paragraf-3-punkt-1-ledd-3-punkt-5"><span class="data-originalId">-</span><article class="legalP" data-absoluteaddress="/paragraf/3/punkt/1/ledd/3/punkt/5/ledd/1/" id="paragraf-3-punkt-1-ledd-3-punkt-5-ledd-1">Finne seg i den kontroll som Styringsgruppen og Landbruksdepartementet iverksetter.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Eggpakkeriets plikter</article><article class="legalP" data-absoluteaddress="/paragraf/3/punkt/2/ledd/2/" id="paragraf-3-punkt-2-ledd-2">Eggpakkeriet skal være bindeledd mellom produsentene og Styringsgruppen for kontraktproduksjon, og avtalepart for innsettingsavtale.<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/2/ledd/2/punkt/1/" id="paragraf-3-punkt-2-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/2/ledd/2/punkt/1/ledd/1/" id="paragraf-3-punkt-2-ledd-2-punkt-1-ledd-1">Kjøpeplikt</article><article class="legalP" data-absoluteaddress="/paragraf/3/punkt/2/ledd/2/punkt/1/ledd/2/" id="paragraf-3-punkt-2-ledd-2-punkt-1-ledd-2">Eggpakkeriet skal avta hele produksjonen av egg og er ansvarlig for at kontrakttillegget (jfr. § 4) blir betalt ut i samsvar med bestemmelsene i denne forskrift og i innsettingsavtalen.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/2/ledd/2/punkt/2/" id="paragraf-3-punkt-2-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/2/ledd/2/punkt/2/ledd/1/" id="paragraf-3-punkt-2-ledd-2-punkt-2-ledd-1">Oppgaveplikt</article><article class="legalP" data-absoluteaddress="/paragraf/3/punkt/2/ledd/2/punkt/2/ledd/2/" id="paragraf-3-punkt-2-ledd-2-punkt-2-ledd-2">For hver måned skal eggpakkeriet sende oppgave til Styringsgruppens sekretariat over de kvanta egg som er mottatt i måneden fra den enkelte produsent. Oppgaven skal sendes til Styringsgruppen senest en måned etter utgangen av den måned oppgaven gjelder.</article><article class="legalP" data-absoluteaddress="/paragraf/3/punkt/2/ledd/2/punkt/2/ledd/3/" id="paragraf-3-punkt-2-ledd-2-punkt-2-ledd-3">Kopi av avregningene for hver enkelt produsent må til en hver tid være tilgjengelig ved eggpakkeriet.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Tidsfrister og oppsigelse<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/3/ledd/1/punkt/1/" id="paragraf-3-punkt-3-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/3/ledd/1/punkt/1/ledd/1/" id="paragraf-3-punkt-3-ledd-1-punkt-1-ledd-1">Tegningsfrist og godkjent antall høner i innsettet</article><article class="legalP" data-absoluteaddress="/paragraf/3/punkt/3/ledd/1/punkt/1/ledd/2/" id="paragraf-3-punkt-3-ledd-1-punkt-1-ledd-2">For å oppnå kontrakttillegg for hele verpeperioden må innsettingsavtale som inngås om innsett av verpehøner være innkommet til Styringsgruppen for kontraktproduksjon senest 26 uker før innsettet når 20 ukers alder. Antall innsatte høner skal ikke overstige det avtalte antall. Er antallet mindre enn 95% av det avtalte, eller er oppverpingstidspunktet endret utover +/– 7 dager skal endringen forelegges Styringsgruppen for godkjenning, og kontrakten skal endres i samsvar med godkjenningen.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/3/ledd/1/punkt/2/" id="paragraf-3-punkt-3-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/3/ledd/1/punkt/2/ledd/1/" id="paragraf-3-punkt-3-ledd-1-punkt-2-ledd-1">Verpeperiodens lengde</article><article class="legalP" data-absoluteaddress="/paragraf/3/punkt/3/ledd/1/punkt/2/ledd/2/" id="paragraf-3-punkt-3-ledd-1-punkt-2-ledd-2">For hvert innsett skal maksimal verpeperiode være 56 uker. Tidsrommet regnes fra den kalenderuke dyra er 20 uker. Styringsgruppen kan fravike denne bestemmelse når særlige og tungtveiende hensyn taler for det.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/3/punkt/3/ledd/1/punkt/3/" id="paragraf-3-punkt-3-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/3/punkt/3/ledd/1/punkt/3/ledd/1/" id="paragraf-3-punkt-3-ledd-1-punkt-3-ledd-1">Opphold mellom innsett</article><article class="legalP" data-absoluteaddress="/paragraf/3/punkt/3/ledd/1/punkt/3/ledd/2/" id="paragraf-3-punkt-3-ledd-1-punkt-3-ledd-2">Det skal være minimum 12 ukers opphold i produksjonen av egg mellom to påfølgende innsett av verpehøner. Styringsgruppen kan fastsette eller tillate kortere opphold dersom markedsforholdene gir grunn til det, eller dersom verpeperioden for foregående innsett er blitt forlenget.</article></article></li><li data-li-identifier="d." data-name="d."><article class="listArticle" data-absoluteaddress="/paragraf/3/punkt/3/ledd/1/punkt/4/" id="paragraf-3-punkt-3-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/3/punkt/3/ledd/1/punkt/4/ledd/1/" id="paragraf-3-punkt-3-ledd-1-punkt-4-ledd-1">Opphør av kontraktproduksjon</article><article class="legalP" data-absoluteaddress="/paragraf/3/punkt/3/ledd/1/punkt/4/ledd/2/" id="paragraf-3-punkt-3-ledd-1-punkt-4-ledd-2">For kontraktprodusenter som har bare ett innsett om gangen, skal forpliktelsene til å delta i ordningen stå ved lag i minst 12 uker etter utløpet av siste inngåtte innsettingsavtale. Foreligger det ikke ny innsettingsavtale før dette tidspunktet, er vedkommende produsent fritatt for forpliktelsene etter denne forskrift.</article><article class="legalP" data-absoluteaddress="/paragraf/3/punkt/3/ledd/1/punkt/4/ledd/3/" id="paragraf-3-punkt-3-ledd-1-punkt-4-ledd-3">Kontraktprodusenter med to eller flere innsettingsavtaler i funksjon samtidig, som ønsker å gå ut av kontraktordningen, må sende skriftlig melding om oppsigelse til Styringsgruppen for kontraktproduksjon. Når oppsigelsen blir mottatt i SFK gjelder forpliktelsen til å delta i ordningen i minst 12 uker etter at eldste innsett er blitt 76 uker.</article><article class="legalP" data-absoluteaddress="/paragraf/3/punkt/3/ledd/1/punkt/4/ledd/4/" id="paragraf-3-punkt-3-ledd-1-punkt-4-ledd-4">Ved ny søknad om å delta i ordningen, kan Styringsgruppen sette vilkår om opphold før nytt innsett.</article></article></li><li data-li-identifier="e." data-name="e."><article class="listArticle" data-absoluteaddress="/paragraf/3/punkt/3/ledd/1/punkt/5/" id="paragraf-3-punkt-3-ledd-1-punkt-5"><span class="data-originalId">e.</span><article class="legalP" data-absoluteaddress="/paragraf/3/punkt/3/ledd/1/punkt/5/ledd/1/" id="paragraf-3-punkt-3-ledd-1-punkt-5-ledd-1">Oppsigelse av innsettingsavtale</article><article class="legalP" data-absoluteaddress="/paragraf/3/punkt/3/ledd/1/punkt/5/ledd/2/" id="paragraf-3-punkt-3-ledd-1-punkt-5-ledd-2">Under forutsetning av at produsenten overfører innsettingsavtalen til annet godkjent eggpakkeri, kan innsettingsavtalen mellom produsent og eggpakkeri gjensidig sies opp med åtte ukers varsel. Eggpakkeriet som får overført innsettingsavtalen må gi melding til Styringsgruppen snarest mulig og senest 7 uker før leveransen av egg overføres.</article></article></li><li data-li-identifier="f." data-name="f."><article class="listArticle" data-absoluteaddress="/paragraf/3/punkt/3/ledd/1/punkt/6/" id="paragraf-3-punkt-3-ledd-1-punkt-6"><span class="data-originalId">f.</span><article class="legalP" data-absoluteaddress="/paragraf/3/punkt/3/ledd/1/punkt/6/ledd/1/" id="paragraf-3-punkt-3-ledd-1-punkt-6-ledd-1">Leverings- og varslingsplikt</article><article class="legalP" data-absoluteaddress="/paragraf/3/punkt/3/ledd/1/punkt/6/ledd/2/" id="paragraf-3-punkt-3-ledd-1-punkt-6-ledd-2">Innen den enkelte innsettingsperiode skal eggleveransene fra vedkommende innsett være i samsvar med normal verping for det aktuelle alderstrinn. Avvik fra dette skal varsles til eggpakkeriet, som igjen varsler Styringsgruppen. Eventuell produksjonssvikt må kunne dokumenteres ved verpelister som er ført daglig, veterinærattest for sykdom i innsettet, eller annen dokumentasjon som Styringsgruppen kan godta. Produsenten står fritt til å slakte innsettet før 76 ukers alder, men det skal i tilfelle sendes melding til Styringsgruppen.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/1989-08-08-794/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tilskott</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fra det tidspunkt innsettet er i produksjon, likevel tidligst 26 uker etter at innsettingsavtale er innkommet til Styringsgruppen (jfr. § 3, pkt. 3a), utbetales det for hele leveransen av kvalitetssorterte egg, jfr. § 3, pkt. 1, andre avsnitt, andre strekpunkt, et kontrakttillegg i tillegg til ordinær avregningspris. Tilleggets størrelse fastsettes i samband med jordbruksoppgjøret.</article></article><article class="legalArticle" data-lovdata-URL="LTI/forskrift/1989-08-08-794/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad, saksbehandling</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Administrasjon</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Tilskottsordningen for kontraktproduksjon av konsumegg skal ledes av en styringsgruppe med 6 medlemmer med personlige varamedlemmer oppnevnt av Landbruksdepartementet. Norges Bondelag, Norsk Bonde- og Småbrukarlag, Norske Eggsentraler, Eggrossistenes Landsforening, Omsetningsrådet og Landbruksdepartementet skal ha ett medlem hver.</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Landbruksdepartementets medlem skal være formann i styringsgruppen. Departementet kan dessuten ha en observatør i gruppen. Styringsgruppen sørger for tilfredsstillende sekretariatløsning som skal godkjennes av Landbruksdepartementet.</article><article class="legalP" data-absoluteaddress="/paragraf/5/punkt/1/ledd/4/" id="paragraf-5-punkt-1-ledd-4">Styringsgruppen avgjør sakene ved vanlig flertallsvedtak. Ved stemmelikhet har formannen dobbelt stemme. Styringsgruppen kan delegere avgjørelsesmyndighet til sekretariatet i kurante saker.</article><article class="legalP" data-absoluteaddress="/paragraf/5/punkt/1/ledd/5/" id="paragraf-5-punkt-1-ledd-5">Styringsgruppen skal:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/5/punkt/1/ledd/5/punkt/1/" id="paragraf-5-punkt-1-ledd-5-punkt-1"><span class="data-originalId">a.</span><article class="legalP" data-absoluteaddress="/paragraf/5/punkt/1/ledd/5/punkt/1/ledd/1/" id="paragraf-5-punkt-1-ledd-5-punkt-1-ledd-1">Avgjøre søknader om å delta i ordningen og øvrige saker vedrørende kontraktproduksjon av egg i samsvar med forskriften.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/5/punkt/1/ledd/5/punkt/2/" id="paragraf-5-punkt-1-ledd-5-punkt-2"><span class="data-originalId">b.</span><article class="legalP" data-absoluteaddress="/paragraf/5/punkt/1/ledd/5/punkt/2/ledd/1/" id="paragraf-5-punkt-1-ledd-5-punkt-2-ledd-1">Føre kontroll med at bestemmelsene i innsettingsavtalen og forskriften for kontraktproduksjon blir overholdt.</article></article></li><li data-li-identifier="c." data-name="c."><article class="listArticle" data-absoluteaddress="/paragraf/5/punkt/1/ledd/5/punkt/3/" id="paragraf-5-punkt-1-ledd-5-punkt-3"><span class="data-originalId">c.</span><article class="legalP" data-absoluteaddress="/paragraf/5/punkt/1/ledd/5/punkt/3/ledd/1/" id="paragraf-5-punkt-1-ledd-5-punkt-3-ledd-1">Administrere utbetalingen av kontrakttillegget.</article></article></li><li data-li-identifier="d." data-name="d."><article class="listArticle" data-absoluteaddress="/paragraf/5/punkt/1/ledd/5/punkt/4/" id="paragraf-5-punkt-1-ledd-5-punkt-4"><span class="data-originalId">d.</span><article class="legalP" data-absoluteaddress="/paragraf/5/punkt/1/ledd/5/punkt/4/ledd/1/" id="paragraf-5-punkt-1-ledd-5-punkt-4-ledd-1">Medvirke til gjennomføring av produksjons- og markedsregulerende tiltak.</article></article></li><li data-li-identifier="e." data-name="e."><article class="listArticle" data-absoluteaddress="/paragraf/5/punkt/1/ledd/5/punkt/5/" id="paragraf-5-punkt-1-ledd-5-punkt-5"><span class="data-originalId">e.</span><article class="legalP" data-absoluteaddress="/paragraf/5/punkt/1/ledd/5/punkt/5/ledd/1/" id="paragraf-5-punkt-1-ledd-5-punkt-5-ledd-1">Sende regnskap som viser de forskottsvis anviste beløp, foretatte utbetalinger og beholdning av tilskottsmidler til Landbruksdepartementet ved utgangen av hvert kvartal. Regnskapet skal være attestert av registrert revisor.</article></article></li><li data-li-identifier="f." data-name="f."><article class="listArticle" data-absoluteaddress="/paragraf/5/punkt/1/ledd/5/punkt/6/" id="paragraf-5-punkt-1-ledd-5-punkt-6"><span class="data-originalId">f.</span><article class="legalP" data-absoluteaddress="/paragraf/5/punkt/1/ledd/5/punkt/6/ledd/1/" id="paragraf-5-punkt-1-ledd-5-punkt-6-ledd-1">Sørge for utarbeiding av nødvendige EDB-systemer, skjema-materiell m.v. i samråd med Landbruksdepartementet.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Søknad om deltaking i ordningen (jfr. § 3 pkt.1)</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Søknad om å delta i ordningen skal skrives på fastsatt skjema og sendes Styringsgruppen for kontraktproduksjon.</article></article></li></ul></article><article class="legalArticle" data-lovdata-URL="LTI/forskrift/1989-08-08-794/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Styringsgruppen skal kontrollere at innsettingsavtalen ikke omfatter ulovlig produksjon, og at leveranse av egg er i samsvar med forventet produksjon for de innmeldte innsett. Ved avvik fra forventet produksjon skal Styringsgruppen melde fra til produsenten og be om forklaring på uoverensstemmelsen. Styringsgruppen skal også kontrollere at innsettings- og slaktetidspunktet er i samsvar med innsettingsavtalen, og kan iverksette kontroll av antall verpehøner. Videre skal det kontrolleres at pålegg om produksjonsreguleringstiltak følges opp.</article></article><article class="legalArticle" data-lovdata-URL="LTI/forskrift/1989-08-08-794/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">På grunnlag av beregninger over hvor stort beløp som vil bli utbetalt som kontrakttillegg i vedkommende kvartal, får Styringsgruppen etter anmodning anvist forskottsvise beløp a konto av Landbruksdepartementet. Styringsgruppen betaler ut kontrakttillegget til de enkelte eggpakkerier etter innsendte månedsoppgaver (jfr § 3, pkt 2b) men kan gi forskottsvise utbetalinger a konto etter anslått behov for inntil 1 måneds omsetning.</article></article><article class="legalArticle" data-lovdata-URL="LTI/forskrift/1989-08-08-794/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilbakebetaling m.v.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved mislighold av bestemmelsene i forskriften, kan utbetalingen av kontraktstillegget stanses med øyeblikkelig virkning. Stansen skal opprettholdes til vedkommende forhold er ordnet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Er forholdet grovt, kan hele eller deler av utbetalt kontrakttillegg for vedkommende innsett forholdet refererer seg til, kreves tilbakebetalt. Tilbakebetalingskravet skal rettes mot den av avtalepartene som har forårsaket misligholdet, (produsent/eggpakkeri).</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Dersom det er produsenten som har forårsaket misligholdet, kan han også utelukkes fra å delta i ordningen for et bestemt tidsrom. Ny innsettingsavtale kan under ingen omstendigheter inngås før forholdet er brakt i orden.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Det kan kreves renter tilsvarende morarenter av beløp som skal tilbakebetales.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Krav om tilbakebetaling av kontrakttillegg kan motregnes i senere utbetaling av kontrakttillegg, produksjonstillegg eller annet tilskott dersom kravet ikke blir innfridd i rett tid.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Styringsgruppen skal sende melding til de markedsregulerende organer om forhold som er nevnt ovenfor, slik at eventuell kompensasjon for førtidsslakting kan kreves tilbakebetalt.</article><article class="legalP" data-absoluteaddress="/paragraf/8/ledd/7/" id="paragraf-8-ledd-7">Vedtak etter disse bestemmelser skal rapporteres til departementet.</article><article class="legalP" data-absoluteaddress="/paragraf/8/ledd/8/" id="paragraf-8-ledd-8">Landbruksdepartementet fører tilsyn med at ordningen fungerer etter hensikten, og kan iverksette kontrolltiltak utover det som er nevnt ovenfor.</article><article class="legalP" data-absoluteaddress="/paragraf/8/ledd/9/" id="paragraf-8-ledd-9">Riksrevisjonen har rett til innsyn.</article></article><article class="legalArticle" data-lovdata-URL="LTI/forskrift/1989-08-08-794/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Landbruksdepartementet kan i særlige tilfelle fravike bestemmelsene i denne forskrift. Dispensasjonen må ikke gå utover formålet med tilskottsordningen.</article></article><article class="legalArticle" data-lovdata-URL="LTI/forskrift/1989-08-08-794/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er truffet i medhold av denne forskrift gir klagerett etter lov av 10. februar 1967 om behandlingsmåten i forvaltningssaker (forvaltningsloven kap VI). Klagefristen er 3 uker fra det tidspunkt underretning om vedtak er kommet fram.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Eventuell klage skal forelegges for Styringsgruppen og avgjøres av Landbruksdepartementet.</article></article><article class="legalArticle" data-lovdata-URL="LTI/forskrift/1989-08-08-794/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne forskrift gjelder fra 1. juli 1989. Fra samme tidspunkt oppheves forskrift om tilskott til kontraktproduksjon av konsumegg av 11. januar 1988 nr. 96.</article></article></main></body></html>