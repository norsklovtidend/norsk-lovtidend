<!DOCTYPE html><html lang="no"><head><title>Forskrift om tvangsmidler etter kapittel IV i lov om oppdrett av fisk, skalldyr m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:12</dd><dt class="legacyID">Datokode</dt><dd class="legacyID">FOR-1989-07-12-551</dd><dt class="dokid">DokumentID</dt><dd class="dokid">LTI/forskrift/1989-07-12-551</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 14</dd><dt class="dateInForce">I kraft fra</dt><dd class="dateInForce">1989-07-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-68</li></ul></dd><dt class="dateOfPublication">Kunngjort</dt><dd class="dateOfPublication">1989-08-01</dd><dt class="title">Tittel</dt><dd class="title">Forskrift om tvangsmidler etter kapittel IV i lov om oppdrett av fisk, skalldyr m.v.</dd><dt class="refid">RefID</dt><dd class="refid">forskrift/1989-07-12-551</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tvangsmidler etter kapittel IV i lov om oppdrett av fisk, skalldyr m.v.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1989-07-12-551" id="dokument"><h1>Forskrift om tvangsmidler etter kapittel IV i lov om oppdrett av fisk, skalldyr m.v.</h1><article class="legalP" data-absoluteaddress="/ledd/1/" id="ledd-1">Fastsatt av Fiskeridepartementet 12. juli 1989 i medhold av kapittel IV i lov 14. juni 1985 nr. 68 om oppdrett av fisk, skalldyr m.v.</article><article class="legalArticle" data-lovdata-URL="LTI/forskrift/1989-07-12-551/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">For å sikre gjennomføringen av bestemmelsene i lov 14. juni 1985 nr. 68 om oppdrett av fisk, skalldyr m.v. (oppdrettsloven) eller av vedtak i medhold av loven, kan fiskerimyndighetene fastsette en tvangsmulkt til staten ved overtredelser. Med fiskerimyndighetene menes i denne forskrift Fiskeridirektoratet eller den som Fiskeridirektoratet gir myndighet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Tvangsmulkten begynner å løpe dersom den ansvarlige oversitter den frist for retting av forholdet som blir fastsatt. Med den ansvarlige menes i denne forskrift den som har tillatelse etter oppdrettsloven. Hvor flere personer er navngitt i konsesjonsdokumentet, er det tilstrekkelig at pålegget rettes til en av dem. Er den ansvarlige et selskap, skal pålegget rettes til styret. Hvor det ikke er gitt tillatelse, skal pålegget rettes til den som utøver virksomhet der tillatelse etter oppdrettsloven kreves.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Tvangsmulkten kan også fastsettes på forhånd, og løper da fra en eventuell overtredelse tar til. Det kan fastsettes at tvangsmulkten løper så lenge det ulovlige forhold varer, eller at den forfaller for hver overtredelse.</article></article><article class="legalArticle" data-lovdata-URL="LTI/forskrift/1989-07-12-551/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Den frist for retting av et ulovlig forhold som er nevnt i § 1, er to uker fra det tidspunkt meldingen om pålegget kom frem til den ansvarlige. I spesielle tilfeller kan fiskerimyndighetene fastsette en annen frist. Hvor det viser seg umulig for den ansvarlige å rette på forholdet innen den fastsatte frist og umuligheten ikke kan bebreides denne, kan kravet på tvangsmulkt frafalles og ny frist settes.</article></article><article class="legalArticle" data-lovdata-URL="LTI/forskrift/1989-07-12-551/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tvangsmulkt som ikke forfaller for hver overtredelse, forfaller for hver dag det ulovlige forhold varer utover den fastsatte frist og skal beregnes etter følgende regler:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Ved overskridelse av konsesjonsvolum for matfiskanlegg, gir 10 ganger folketrygdens grunnbeløp dividert med 365, tvangsmulktens størrelse pr. dag for hver påbegynte 1.000 m<sup>3</sup> overskridelse.</article><article class="legalP" data-absoluteaddress="/paragraf/3/ledd/1/punkt/1/ledd/2/" id="paragraf-3-ledd-1-punkt-1-ledd-2">Er pålegget rettet mot overskridelse av tillatt produksjonskapasitet for sjødyktig settefisk, fastsettes tvangsmulkten til 10 ganger folketrygdens grunnbeløp dividert med 365 pr. dag for hver påbegynte 100.000 stk. overskridelse.</article><article class="legalP" data-absoluteaddress="/paragraf/3/ledd/1/punkt/1/ledd/3/" id="paragraf-3-ledd-1-punkt-1-ledd-3">For pålegg rettet mot overskridelse av konsesjonert areal ved annen type oppdrettsvirksomhet, fastsettes tvangsmulkten til 10 ganger folketrygdens grunnbeløp dividert med 365 pr. dag for hver påbegynte dekar overskridelse. Hvor andre størrelsesbegrensninger er lagt til grunn, fastsettes tvangsmulkten for hvert enkelt tilfelle.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Hvor fiskerimyndighetene gir pålegg om opphør av virksomhet og eller fjerning av anlegg som ikke har tillatelse som nevnt i oppdrettsloven § 3, jfr. § 4, eller om å iverksette tiltak for å forhindre at driften volder eller innebærer fare for å volde skade av art som nevnt i oppdrettslovens § 5 nr. 1 og nr. 2, skal tvangsmulkten fastsettes til 10 ganger folketrygdens grunnbeløp dividert med 365 pr. dag, for hver påbegynte 1.000 m<sup>3</sup> av anleggets størrelse. Det samme gjelder dersom anlegget kommer i vesentlig strid med vilkåret i § 5 nr. 3 i oppdrettsloven.</article><article class="legalP" data-absoluteaddress="/paragraf/3/ledd/1/punkt/2/ledd/2/" id="paragraf-3-ledd-1-punkt-2-ledd-2">Er pålegget rettet mot forhold som beskrevet, i forbindelse med produksjon av settefisk, fastsettes tvangsmulkten til 10 ganger folketrygdens grunnbeløp dividert med 365 pr. dag, for hver påbegynte 100.000 settefisk i anlegget.</article><article class="legalP" data-absoluteaddress="/paragraf/3/ledd/1/punkt/2/ledd/3/" id="paragraf-3-ledd-1-punkt-2-ledd-3">Gjelder pålegget annen type oppdrettsvirksomhet enn matfiskoppdrett og produksjon av settefisk, fastsettes tvangsmulkten til 10 ganger folketrygdens grunnbeløp, dividert med 365 pr. dag for hver påbegynte dekar virksomhetens areal dekker. Hvor ikke arealavgrensning kan nyttes, eller hvor en slik beregning av andre grunner ville føre til et urimelig resultat, fastsettes tvangsmulkten for hvert enkelt tilfelle.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Hvor pålegg blir gitt etter andre bestemmelser i loven eller vedtak i medhold av den, fastsettes tvangsmulkt til 10 ganger folketrygdens grunnbeløp dividert med 365 pr. dag.</article></article></li></ul></article></article><article class="legalArticle" data-lovdata-URL="LTI/forskrift/1989-07-12-551/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Hvor tvangsmulkten skal forfalle for hver overtredelse, avgjør fiskerimyndighetene beløpets størrelse for hvert enkelt tilfelle.</article></article><article class="legalArticle" data-lovdata-URL="LTI/forskrift/1989-07-12-551/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tvangsmulkt kan inndrives ved utpanting. Fiskerimyndighetene kan frafalle krav på påløpt tvangsmulkt.</article></article><article class="legalArticle" data-lovdata-URL="LTI/forskrift/1989-07-12-551/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For å sikre at bestemmelsene i oppdrettsloven eller vedtak i medhold av loven blir gjennomført, kan fiskerimyndighetene iverksette de nødvendige tiltak dersom den ansvarlige unnlater å følge pålegg fra myndighetene og tvangsmulkt ikke er hensiktsmessig eller tilstrekkelig.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tiltak som nevnt i første ledd kan også iverksettes når den ansvarlige ikke er kjent, eller overtredelsens art og situasjonen for øvrig medfører behov for en umiddelbar reaksjon.</article></article><article class="legalArticle" data-lovdata-URL="LTI/forskrift/1989-07-12-551/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Det offentliges utgifter i forbindelse med gjennomføringen av tiltak etter § 6, kan kreves dekket av den ansvarlige for overtredelsen. Kravet kan drives inn ved utpanting. Fiskerimyndighetene kan frafalle kravet dersom det etter forholdene ville virke urimelig å gjøre det gjeldende.</article></article><article class="legalArticle" data-lovdata-URL="LTI/forskrift/1989-07-12-551/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den myndighet som departementet har etter oppdrettslovens § 16 til å gjøre enkeltvedtak om å gi pålegg om tiltak, og etter oppdrettslovens § 19 til å gjøre enkeltvedtak om å trekke tilbake eller nekte tillatelse til oppdrett, delegeres til Fiskeridirektoratet.</article></article><article class="legalArticle" data-lovdata-URL="LTI/forskrift/1989-07-12-551/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft straks.</article></article></main></body></html>