<!DOCTYPE html><html lang="no"><head><title>Lov om offisiell statistikk og Statistisk Sentralbyrå (statistikkloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">LOV-1989-06-16-54</dd><dt class="dokid">DokumentID</dt><dd class="dokid">LTI/lov/1989-06-16-54</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 12</dd><dt class="changesToDocuments">Endrer</dt><dd class="changesToDocuments"><ul><li>lov/1907-04-25-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1989-07-05</dd><dt class="titleShort">Korttittel</dt><dd class="titleShort">Lov nr. 54 om offisiell statistikk og Sta</dd><dt class="title">Tittel</dt><dd class="title">Lov om offisiell statistikk og Statistisk Sentralbyrå (statistikkloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.58 (1988–1989), Innst.O.nr.97 (1988–1989), Besl.O.nr.117 (1988–1989), Besl.L.nr.9 (1988–1989), Besl.O.nr.132 (1988–1989). Odelstingsvedtak 5. og 15. juni 1989. Lagtingsvedtak 12. og 15. juni 1989. Fremmet av Finans- og tolldepartementet.</dd><dt class="refid">RefID</dt><dd class="refid">lov/1989-06-16-54</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om offisiell statistikk og Statistisk Sentralbyrå (statistikkloven).<ul class="tocSubUl"><li>Kapittel 1. Formål, definisjon og virkeområde<ul class="tocSubUl"><li>§ 1-1. Formål</li><li>§ 1-2. Definisjoner</li><li>§ 1-3. Virkeområde</li></ul></li><li>Kapittel 2. Offisiell statistikk<ul class="tocSubUl"><li>§ 2-1. Beslutning om utarbeidelse av offisiell statistikk</li><li>§ 2-2. Plikt til å gi opplysninger</li><li>§ 2-3. Tvangsmulkt</li><li>§ 2-4. Taushetsplikt</li><li>§ 2-5. Bruk av opplysninger</li><li>§ 2-6. Offentliggjøring av opplysninger</li><li>§ 2-7. Opphør av taushetsplikt</li></ul></li><li>Kapittel 3 Statistisk Sentralbyrås oppgaver og virksomhet<ul class="tocSubUl"><li>§ 3-1. Statistisk Sentralbyrås oppgaver</li><li>§ 3-2. Administrative datasystemer</li><li>§ 3-3. Samordning av statistikk</li></ul></li><li>Kapittel 4 Statistisk Sentralbyrås organisasjon og ledelse<ul class="tocSubUl"><li>§ 4-1. Statistisk Sentralbyrås ledelse</li><li>§ 4-2. Styrets oppgaver og sammensetning</li></ul></li><li>Kapittel 5 Andre bestemmelser<ul class="tocSubUl"><li>§ 5-1. Straff</li><li>§ 5-2. Gjennomføring av loven m.m.</li></ul></li><li>Kapittel 6 Ikrafttredelse. Overgangsregler. Endringer i andre lover<ul class="tocSubUl"><li>§ 6-1.</li></ul></li></ul></li></ul></dd></dl></header><main class="documentBody" data-lovdata-URL="LTI/lov/1989-06-16-54" id="dokument"><h1>Lov om offisiell statistikk og Statistisk Sentralbyrå (statistikkloven).</h1><article class="defaultP" data-text-size="small">Oppheving av:<ul class="defaultList" data-text-size="small"><li><article class="listArticle" data-text-size="small" data-absoluteaddress="/punkt/1/" id="punkt-1"><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 25. april 1907 nr. 2 om tilveiebringelse af opgaver til den officielle statistik</article></article></li></ul></article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1989-06-16-54/KAPITTEL_1" data-partID="k1"><h2>Kapittel 1. Formål, definisjon og virkeområde</h2><article class="legalArticle" data-lovdata-URL="LTI/lov/1989-06-16-54/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne lov skal fremme effektiv produksjon av tjenlig statistikk gjennom regler for innsamling og bruk av opplysninger til statistiske formål og gjennom regler for Statistisk Sentralbyrås organisasjon og virksomhet.</article></article><article class="legalArticle" data-lovdata-URL="LTI/lov/1989-06-16-54/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/1/paragraf/2/punkt/1/" id="kapittel-1-paragraf-2-punkt-1"><span class="data-originalId">(1)</span><article class="legalP" data-absoluteaddress="/kapittel/1/paragraf/2/punkt/1/ledd/1/" id="kapittel-1-paragraf-2-punkt-1-ledd-1">Statistikk er tallfestede opplysninger om en gruppe eller et fenomen, som fremkommer ved sammenstilling og bearbeiding av opplysninger om de enkelte enhetene i gruppen eller et utvalg av disse enhetene, eller ved systematisk observasjon av fenomenet.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/1/paragraf/2/punkt/2/" id="kapittel-1-paragraf-2-punkt-2"><span class="data-originalId">(2)</span><article class="legalP" data-absoluteaddress="/kapittel/1/paragraf/2/punkt/2/ledd/1/" id="kapittel-1-paragraf-2-punkt-2-ledd-1">Offisiell statistikk er statistikk som gjøres tilgjengelig for allmennheten av Statistisk Sentralbyrå eller annet statlig organ.</article></article></li></ul></article><article class="legalArticle" data-lovdata-URL="LTI/lov/1989-06-16-54/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Kongen avgjør i hvilken utstrekning loven skal gjøres gjeldende for Norges økonomiske sone og for Svalbard, Jan Mayen og bilandene.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1989-06-16-54/KAPITTEL_2" data-partID="k2"><h2>Kapittel 2. Offisiell statistikk</h2><article class="legalArticle" data-lovdata-URL="LTI/lov/1989-06-16-54/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Beslutning om utarbeidelse av offisiell statistikk</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Beslutning om utarbeidelse av offisiell statistikk tas av Kongen.</article></article><article class="legalArticle" data-lovdata-URL="LTI/lov/1989-06-16-54/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Plikt til å gi opplysninger</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/2/punkt/1/" id="kapittel-2-paragraf-2-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/2/punkt/1/ledd/1/" id="kapittel-2-paragraf-2-punkt-1-ledd-1">Kongen kan ved forskrift eller enkeltvedtak pålegge enhver å gi de opplysninger som er nødvendige for utarbeidelse av offisiell statistikk, så langt lovbestemt taushetsplikt ikke er til hinder for dette.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/2/punkt/2/" id="kapittel-2-paragraf-2-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/2/punkt/2/ledd/1/" id="kapittel-2-paragraf-2-punkt-2-ledd-1">Det kan settes tidsfrist for å gi opplysninger, og fastsettes i hvilken form opplysningene skal gis. Opplysningsplikten er overtrådt når de pålagte opplysninger ikke er gitt innen utløpet av tidsfristen.</article></article></li></ul></article><article class="legalArticle" data-lovdata-URL="LTI/lov/1989-06-16-54/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Tvangsmulkt</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Det organ som har fastsatt opplysningsplikt, kan ilegge tvangsmulkt til staten for den som har overtrådt plikten. Slik tvangsmulkt kan inndrives ved utpanting. Påløpt tvangsmulkt kan i særlige tilfelle helt eller delvis ettergis. Kongen kan gi nærmere bestemmelser om slik tvangsmulkt.</article></article><article class="legalArticle" data-lovdata-URL="LTI/lov/1989-06-16-54/§2-4" data-name="§2-4" data-partID="§2-4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Taushetsplikt</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/4/punkt/1/" id="kapittel-2-paragraf-4-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/4/punkt/1/ledd/1/" id="kapittel-2-paragraf-4-punkt-1-ledd-1">De som utfører arbeid eller tjeneste for et organ som forbereder eller utarbeider offisiell statistikk, plikter å hindre at uvedkommende får adgang eller kjennskap til det de under forberedelsen eller utarbeidelsen av en statistikk får vite om personlige forhold, drifts- eller forretningsforhold, eller tekniske innretninger og fremgangsmåter. Taushetsplikten gjelder bare de opplysninger som er hentet inn med sikte på utarbeidelse av offisiell statistikk.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/4/punkt/2/" id="kapittel-2-paragraf-4-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/4/punkt/2/ledd/1/" id="kapittel-2-paragraf-4-punkt-2-ledd-1">Taushetsplikten gjelder også etter at vedkommende har avsluttet arbeidet eller tjenesten. Vedkommende kan heller ikke utnytte opplysninger som nevnt i denne paragraf i egen virksomhet eller i arbeid eller tjeneste for andre.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/2/paragraf/4/punkt/3/" id="kapittel-2-paragraf-4-punkt-3"><span class="data-originalId">(3)</span><article class="legalP" data-absoluteaddress="/kapittel/2/paragraf/4/punkt/3/ledd/1/" id="kapittel-2-paragraf-4-punkt-3-ledd-1">Forvaltningsloven §§ 13 til 13 e kommer ikke til anvendelse.</article></article></li></ul></article><article class="legalArticle" data-lovdata-URL="LTI/lov/1989-06-16-54/§2-5" data-name="§2-5" data-partID="§2-5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Bruk av opplysninger</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/5/punkt/1/" id="kapittel-2-paragraf-5-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/5/punkt/1/ledd/1/" id="kapittel-2-paragraf-5-punkt-1-ledd-1">Opplysninger hentet inn etter fastsatt opplysningsplikt, eller som er gitt frivillig, kan bare nyttes ved utarbeiding av offisiell statistikk, eller til annen bruk som er godkjent av Datatilsynet og som ikke er til skade for rikets sikkerhet. Dersom opplysninger utleveres, skal taushetsplikt etter § 2-4 også gjelde mottageren av opplysningene. Når særlige grunner tilsier det, kan Datatilsynet likevel gjøre unntak fra slik taushetsplikt for enkelte typer opplysninger.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/5/punkt/2/" id="kapittel-2-paragraf-5-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/5/punkt/2/ledd/1/" id="kapittel-2-paragraf-5-punkt-2-ledd-1">Organ som utleverer slike opplysninger, kan stille vilkår, bl.a. om bruken av opplysningene og om hvem som skal ha ansvar for og adgang til opplysningene, om oppbevaring og tilbakelevering av utlånt materiale, om tilintetgjøring av avskrifter m m.</article></article></li></ul></article><article class="legalArticle" data-lovdata-URL="LTI/lov/1989-06-16-54/§2-6" data-name="§2-6" data-partID="§2-6" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 2-6</span>. <span class="legalArticleTitle">Offentliggjøring av opplysninger</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Opplysninger hentet inn etter fastsatt opplysningsplikt, eller som er gitt frivillig, skal ikke i noe fall offentliggjøres slik at de kan føres tilbake til oppgavegiver eller annen identifiserbar enkeltperson til skade for denne, eller til urimelig skade for denne dersom oppgavegiveren eller enkeltpersonen er et foretak som nevnt i § 5-1 tredje ledd eller en offentlig virksomhet.</article></article><article class="legalArticle" data-lovdata-URL="LTI/lov/1989-06-16-54/§2-7" data-name="§2-7" data-partID="§2-7" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 2-7</span>. <span class="legalArticleTitle">Opphør av taushetsplikt</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Taushetsplikt etter denne lov for opplysninger om personlige forhold opphører etter 100 år. Taushetsplikt etter denne lov for opplysninger om drifts- og forretningsforhold og tekniske innretninger og fremgangsmåter opphører etter 60 år.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1989-06-16-54/KAPITTEL_3" data-partID="k3"><h2>Kapittel 3 Statistisk Sentralbyrås oppgaver og virksomhet</h2><article class="legalArticle" data-lovdata-URL="LTI/lov/1989-06-16-54/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Statistisk Sentralbyrås oppgaver</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Statistisk Sentralbyrå er det sentrale organ for utarbeiding og spredning av offisiell statistikk og har hovedansvaret for at denne lovs formål etter § 1-1 blir oppfylt. I denne sammenheng skal Statistisk Sentralbyrå:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/ledd/1/punkt/1/" id="kapittel-3-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/ledd/1/punkt/1/ledd/1/" id="kapittel-3-paragraf-1-ledd-1-punkt-1-ledd-1">Kartlegge og prioritere behov for offisiell statistikk,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/ledd/1/punkt/2/" id="kapittel-3-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/ledd/1/punkt/2/ledd/1/" id="kapittel-3-paragraf-1-ledd-1-punkt-2-ledd-1">Samordne omfattende statistikk som blir utarbeidet av forvaltningsorganer,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/ledd/1/punkt/3/" id="kapittel-3-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/ledd/1/punkt/3/ledd/1/" id="kapittel-3-paragraf-1-ledd-1-punkt-3-ledd-1">Utvikle statistiske metoder og utnytte statistikken til analyse og forskning,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/ledd/1/punkt/4/" id="kapittel-3-paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/ledd/1/punkt/4/ledd/1/" id="kapittel-3-paragraf-1-ledd-1-punkt-4-ledd-1">Gi opplysninger til statistisk bruk for forskningsformål og for offentlig planlegging innenfor rammen av denne lovs § 2-5,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/1/ledd/1/punkt/5/" id="kapittel-3-paragraf-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/1/ledd/1/punkt/5/ledd/1/" id="kapittel-3-paragraf-1-ledd-1-punkt-5-ledd-1">Ha hovedansvaret for internasjonalt statistisk samarbeid.</article></article></li></ul></article></article><article class="legalArticle" data-lovdata-URL="LTI/lov/1989-06-16-54/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Administrative datasystemer</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/3/paragraf/2/punkt/1/" id="kapittel-3-paragraf-2-punkt-1"><span class="data-originalId">(1)</span><article class="legalP" data-absoluteaddress="/kapittel/3/paragraf/2/punkt/1/ledd/1/" id="kapittel-3-paragraf-2-punkt-1-ledd-1">Statistisk Sentralbyrå har rett til å utnytte administrative datasystemer i statsforvaltningen og i landsomfattende kommunale organisasjoner som grunnlag for offisiell statistikk.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/3/paragraf/2/punkt/2/" id="kapittel-3-paragraf-2-punkt-2"><span class="data-originalId">(2)</span><article class="legalP" data-absoluteaddress="/kapittel/3/paragraf/2/punkt/2/ledd/1/" id="kapittel-3-paragraf-2-punkt-2-ledd-1">Når statsorganer eller landsomfattende kommunal organisasjon skal opprette eller endre større administrativt datasystem, skal melding om dette på forhånd sendes til Statistisk Sentralbyrå. Statistisk Sentralbyrå kan innhente tilleggsopplysninger. Statistisk Sentralbyrå kan fremme forslag om hvordan datasystemet skal utformes for også å ivareta statistikkhensyn.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/3/paragraf/2/punkt/3/" id="kapittel-3-paragraf-2-punkt-3"><span class="data-originalId">(3)</span><article class="legalP" data-absoluteaddress="/kapittel/3/paragraf/2/punkt/3/ledd/1/" id="kapittel-3-paragraf-2-punkt-3-ledd-1">Kongen kan gi nærmere bestemmelser om praktiseringen av reglene i første og annet ledd.</article></article></li></ul></article><article class="legalArticle" data-lovdata-URL="LTI/lov/1989-06-16-54/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Samordning av statistikk</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/3/paragraf/3/punkt/1/" id="kapittel-3-paragraf-3-punkt-1"><span class="data-originalId">(1)</span><article class="legalP" data-absoluteaddress="/kapittel/3/paragraf/3/punkt/1/ledd/1/" id="kapittel-3-paragraf-3-punkt-1-ledd-1">Når forvaltningsorgan skal gjennomføre større statistiske undersøkelser, skal melding om dette på forhånd sendes Statistisk Sentralbyrå. Statistisk Sentralbyrå kan innhente tilleggsopplysninger. Statistisk Sentralbyrå kan fremme forslag om hvordan opplysninger skal hentes inn og om hvordan statistikken skal utarbeides for å ivareta statistikk- og samordningshensyn.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/3/paragraf/3/punkt/2/" id="kapittel-3-paragraf-3-punkt-2"><span class="data-originalId">(2)</span><article class="legalP" data-absoluteaddress="/kapittel/3/paragraf/3/punkt/2/ledd/1/" id="kapittel-3-paragraf-3-punkt-2-ledd-1">Kongen kan bestemme at offentlige forskningsinstitutter skal regnes som forvaltningsorgan i forhold til bestemmelsene i denne paragraf.</article></article></li></ul></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1989-06-16-54/KAPITTEL_4" data-partID="k4"><h2>Kapittel 4 Statistisk Sentralbyrås organisasjon og ledelse</h2><article class="legalArticle" data-lovdata-URL="LTI/lov/1989-06-16-54/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Statistisk Sentralbyrås ledelse</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/4/paragraf/1/punkt/1/" id="kapittel-4-paragraf-1-punkt-1"><span class="data-originalId">(1)</span><article class="legalP" data-absoluteaddress="/kapittel/4/paragraf/1/punkt/1/ledd/1/" id="kapittel-4-paragraf-1-punkt-1-ledd-1">Statistisk Sentralbyrå er en faglig uavhengig institusjon som er underlagt det departement Kongen bestemmer.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/4/paragraf/1/punkt/2/" id="kapittel-4-paragraf-1-punkt-2"><span class="data-originalId">(2)</span><article class="legalP" data-absoluteaddress="/kapittel/4/paragraf/1/punkt/2/ledd/1/" id="kapittel-4-paragraf-1-punkt-2-ledd-1">Statistisk Sentralbyrå ledes av et styre og en administrerende direktør. Administrerende direktør forestår ledelsen unntatt i de saker som hører inn under styret. Kongen kan gi forskrift om styrets og administrerende direktørs oppgaver.</article></article></li></ul></article><article class="legalArticle" data-lovdata-URL="LTI/lov/1989-06-16-54/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Styrets oppgaver og sammensetning</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/4/paragraf/2/punkt/1/" id="kapittel-4-paragraf-2-punkt-1"><span class="data-originalId">(1)</span><article class="legalP" data-absoluteaddress="/kapittel/4/paragraf/2/punkt/1/ledd/1/" id="kapittel-4-paragraf-2-punkt-1-ledd-1">Styret behandler og fastsetter Statistisk Sentralbyrås langtidsprogram, budsjettforslag og årlig arbeidsprogram etter forslag fra administrerende direktør og legger disse saker samt årsmelding frem for departementet. Styret fører ellers et alminnelig tilsyn med utviklingen i offisiell statistikk og med Statistisk Sentralbyrås virksomhet.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/4/paragraf/2/punkt/2/" id="kapittel-4-paragraf-2-punkt-2"><span class="data-originalId">(2)</span><article class="legalP" data-absoluteaddress="/kapittel/4/paragraf/2/punkt/2/ledd/1/" id="kapittel-4-paragraf-2-punkt-2-ledd-1">Styret i Statistisk Sentralbyrå skal ha 7 medlemmer. Kongen oppnevner styrets leder, dets nestleder og 5 ordinære medlemmer med varamedlemmer for en periode av 4 år. Det er adgang til gjenoppnevning. Ett medlem med varamedlem oppnevnes etter forslag fra de ansatte.</article></article></li></ul></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1989-06-16-54/KAPITTEL_5" data-partID="k5"><h2>Kapittel 5 Andre bestemmelser</h2><article class="legalArticle" data-lovdata-URL="LTI/lov/1989-06-16-54/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Straff</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/5/paragraf/1/punkt/1/" id="kapittel-5-paragraf-1-punkt-1"><span class="data-originalId">(1)</span><article class="legalP" data-absoluteaddress="/kapittel/5/paragraf/1/punkt/1/ledd/1/" id="kapittel-5-paragraf-1-punkt-1-ledd-1">Forsettlig overtredelse av § 2-2 eller vedtak med hjemmel i § 2-2 om oppgaveplikt, av § 2-5 om bruk av opplysninger eller av § 2-6 om offentliggjøring av opplysninger, kan straffes med bøter, med mindre overtredelsen faller inn under strengere straffebestemmelser.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/5/paragraf/1/punkt/2/" id="kapittel-5-paragraf-1-punkt-2"><span class="data-originalId">(2)</span><article class="legalP" data-absoluteaddress="/kapittel/5/paragraf/1/punkt/2/ledd/1/" id="kapittel-5-paragraf-1-punkt-2-ledd-1">Brudd på taushetsplikt eller på vilkår etter § 2-5 kan straffes etter straffeloven § 121.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/5/paragraf/1/punkt/3/" id="kapittel-5-paragraf-1-punkt-3"><span class="data-originalId">(3)</span><article class="legalP" data-absoluteaddress="/kapittel/5/paragraf/1/punkt/3/ledd/1/" id="kapittel-5-paragraf-1-punkt-3-ledd-1">Er en overtredelse begått av noen som har handlet på vegne av et selskap med begrenset ansvar, et kommandittselskap eller en annen sammenslutning, en stiftelse eller en kommune eller fylkeskommune, kan bøtestraff ilegges foretaket. Dette gjelder selv om ingen enkeltperson kan straffes for overtredelsen.</article></article></li></ul></article><article class="legalArticle" data-lovdata-URL="LTI/lov/1989-06-16-54/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Gjennomføring av loven m.m.</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Kongen kan gi forskrift om gjennomføring og utfylling av loven.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/lov/1989-06-16-54/KAPITTEL_6" data-partID="k6"><h2>Kapittel 6 Ikrafttredelse. Overgangsregler. Endringer i andre lover</h2><article class="legalArticle" data-lovdata-URL="LTI/lov/1989-06-16-54/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>.</h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/6/paragraf/1/punkt/1/" id="kapittel-6-paragraf-1-punkt-1"><span class="data-originalId">(1)</span><article class="legalP" data-absoluteaddress="/kapittel/6/paragraf/1/punkt/1/ledd/1/" id="kapittel-6-paragraf-1-punkt-1-ledd-1">Denne lov trer i kraft fra den tid Kongen bestemmer.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/6/paragraf/1/punkt/2/" id="kapittel-6-paragraf-1-punkt-2"><span class="data-originalId">(2)</span><article class="legalP" data-absoluteaddress="/kapittel/6/paragraf/1/punkt/2/ledd/1/" id="kapittel-6-paragraf-1-punkt-2-ledd-1">I løpet av de to første årene denne lov er i kraft, kan Statistisk Sentralbyrå fastsette plikt for forvaltningsorganer til å gi opplysninger om sin løpende statistikk, og plikt for statsorganer og landsomfattende kommunale organisasjoner til å gi opplysninger om sine større administrative datasystemer.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/6/paragraf/1/punkt/3/" id="kapittel-6-paragraf-1-punkt-3"><span class="data-originalId">(3)</span><article class="legalP" data-absoluteaddress="/kapittel/6/paragraf/1/punkt/3/ledd/1/" id="kapittel-6-paragraf-1-punkt-3-ledd-1">Ved første gangs oppnevning av styre oppnevnes styrets nestleder og 2 av de ordinære medlemmer for en periode av 2 år.</article></article></li><li data-li-identifier="(4)" data-name="(4)"><article class="listArticle" data-absoluteaddress="/kapittel/6/paragraf/1/punkt/4/" id="kapittel-6-paragraf-1-punkt-4"><span class="data-originalId">(4)</span><article class="legalP" data-absoluteaddress="/kapittel/6/paragraf/1/punkt/4/ledd/1/" id="kapittel-6-paragraf-1-punkt-4-ledd-1">Kongen kan bestemme at denne lovs regler om varighet og opphør av taushetsplikt for opplysninger også skal gjelde for opplysninger innhentet til bruk i offisiell statistikk før denne lov er trådt i kraft.</article></article></li><li data-li-identifier="(5)" data-name="(5)"><article class="listArticle" data-absoluteaddress="/kapittel/6/paragraf/1/punkt/5/" id="kapittel-6-paragraf-1-punkt-5"><span class="data-originalId">(5)</span><article class="legalP" data-absoluteaddress="/kapittel/6/paragraf/1/punkt/5/ledd/1/" id="kapittel-6-paragraf-1-punkt-5-ledd-1">Lov av 25. april 1907 nr. 2 om tilveiebringelse af opgaver til den officielle statistik oppheves.</article></article></li></ul></article></section></main></body></html>