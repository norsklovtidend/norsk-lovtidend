<!DOCTYPE html><html lang="no"><head><title>Forskrift om handel med brukte eller kasserte ting m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:16</dd><dt class="legacyID">Datokode</dt><dd class="legacyID">FOR-1989-04-28-290</dd><dt class="dokid">DokumentID</dt><dd class="dokid">LTI/forskrift/1989-04-28-290</dd><dt class="ministry">Departement</dt><dd class="ministry"><ul><li>Næringsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 9</dd><dt class="dateInForce">I kraft fra</dt><dd class="dateInForce">1989-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-06-21/§4-3</li></ul></dd><dt class="dateOfPublication">Kunngjort</dt><dd class="dateOfPublication">1989-05-25</dd><dt class="title">Tittel</dt><dd class="title">Forskrift om handel med brukte eller kasserte ting m.v.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. av 28. april 1989 i medhold av lov 6. juni 1980 nr. 21 om handelsvirksomhet § 4-3 første og annet ledd. Fremmet av Næringsdepartementet.</dd><dt class="refid">RefID</dt><dd class="refid">forskrift/1989-04-28-290</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om handel med brukte eller kasserte ting m.v.<ul class="tocSubUl"><li>Kap. I Innledende bestemmelser<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>Kap. II Bevilling<ul class="tocSubUl"><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>Kap. III Forretningssted m.v.<ul class="tocSubUl"><li>§ 9.</li></ul></li><li>Kap. IV Handel m.v.<ul class="tocSubUl"><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li><li>Kap. V Kontroll m.v.<ul class="tocSubUl"><li>§ 15.</li><li>§ 16.</li><li>§ 17.</li></ul></li><li>Kap. VI Andre bestemmelser<ul class="tocSubUl"><li>§ 18.</li><li>§ 19.</li><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1989-04-28-290" id="dokument"><h1>Forskrift om handel med brukte eller kasserte ting m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1989-04-28-290/KAPITTEL_1" data-partID="k1"><h2>Kap. I Innledende bestemmelser</h2><article class="legalArticle" data-lovdata-URL="LTI/forskrift/1989-04-28-290/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Bestemmelsene i denne forskrift har som hovedformål å forebygge omsetning av stjålne eller ulovlig mottatte gjenstander og å lette politiets arbeide med å oppspore slike gjenstander.</article></article><article class="legalArticle" data-lovdata-URL="LTI/forskrift/1989-04-28-290/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder for handel med varer i næring, med de unntak som er oppstilt i § 13. Også utenlandske foretak som driver handel i Norge vil omfattes av forskriften dersom de driver handel i næring etter handelsloven § 1-1. Handelsvirksomhet forutsetter at kravene til handelsrett er oppfylt, jf. handelsloven § 1-3 samt § 2-1 flg.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Med betegnelsen handel menes her salg, herunder auksjonsvirksomhet, samt oppkjøp i salgsøyemed av brukte eller kasserte ting, såvel enkeltgjenstander som varepartier.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Betegnelsen handel omfatter også formidling av virksomhet som nevnt i annet ledd, jf. handelsloven § 1-1 annet ledd.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Med betegnelsen handlende menes enhver som har bevilling etter forskriftens kap. 2 og som driver handel. Med handlende menes også enhver som driver handel på bevillingsinnehaverens vegne.</article></article><article class="legalArticle" data-lovdata-URL="LTI/forskrift/1989-04-28-290/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Forskriften gjelder tilsvarende for den som til bruk i egen bedrift kjøper eller bytter til seg brukte platina-, gull-, og sølvvarer, edelstener, perler og smykker, jf. handelsloven § 4-3 annet ledd.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Forskriften gjelder tilsvarende for ting den handlende mottar ved innløsning av pantelånesedler.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1989-04-28-290/KAPITTEL_2" data-partID="k2"><h2>Kap. II Bevilling</h2><article class="legalArticle" data-lovdata-URL="LTI/forskrift/1989-04-28-290/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Handel med brukte eller kasserte ting krever bevilling fra politiet, jf. handelsloven § 4-1 første ledd.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Bevilling gis av politiet på det sted hvor foretaket har sitt faste forretningssted (forretningsadresse). Skal handel drives i annet politidistrikt må bevilling innhentes også fra det stedlige politi. – Kopi av innvilget bevilling eller avslag på søknad om bevilling skal av det stedlige politi sendes politiet på det sted bevillingsinnehaver har sitt faste forretningssted.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Skal handelen forestås av annen enn bevillingsinnehaver, skal også denne godkjennes av politiet.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Hvor bevillingssøker er en juridisk person, gis bevillingen til foretaket som sådan, ved en navngitt person i foretakets ledelse som politiet godkjenner.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Bevilling skal foreligge før virksomheten igangsettes.</article></article><article class="legalArticle" data-lovdata-URL="LTI/forskrift/1989-04-28-290/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Ved søknad om bevilling benyttes eget skjema som fås hos politiet.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Firmaattest fra Foretaksregisteret må vedlegges søknaden.</article></article><article class="legalArticle" data-lovdata-URL="LTI/forskrift/1989-04-28-290/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Bevilling eller godkjennelse kan nektes eller tilbakekalles av politiet hvis den måten virksomheten drives på, eller andre forhold, gir grunn til å frykte for misbruk, jf. handelsloven § 4-1 annet ledd. Politiets vedtak om avslag på søknad om eller tilbakekall av bevilling eller godkjennelse kan påklages til Næringsdepartementet.</article></article><article class="legalArticle" data-lovdata-URL="LTI/forskrift/1989-04-28-290/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Bevilling skal minst angi<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/4/ledd/1/punkt/1/" id="kapittel-2-paragraf-4-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/4/ledd/1/punkt/1/ledd/1/" id="kapittel-2-paragraf-4-ledd-1-punkt-1-ledd-1">bevillingsinnehaverens navn og privatadresse (samt navn og privatadresse for person nevnt i § 4 fjerde ledd hvor bevillingsinnehaver er en juridisk person)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/4/ledd/1/punkt/2/" id="kapittel-2-paragraf-4-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/4/ledd/1/punkt/2/ledd/1/" id="kapittel-2-paragraf-4-ledd-1-punkt-2-ledd-1">navn og privatadresse på den som skal forestå handelen hvor dette er annen enn bevillingsinnehaver</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/4/ledd/1/punkt/3/" id="kapittel-2-paragraf-4-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/4/ledd/1/punkt/3/ledd/1/" id="kapittel-2-paragraf-4-ledd-1-punkt-3-ledd-1">adresse for ethvert forretnings- og oppbevaringssted, jf. kap. 3</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/4/ledd/1/punkt/4/" id="kapittel-2-paragraf-4-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/4/ledd/1/punkt/4/ledd/1/" id="kapittel-2-paragraf-4-ledd-1-punkt-4-ledd-1">de hovedgrupper av ting bevillingen gjelder for</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/4/ledd/1/punkt/5/" id="kapittel-2-paragraf-4-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/4/ledd/1/punkt/5/ledd/1/" id="kapittel-2-paragraf-4-ledd-1-punkt-5-ledd-1">det politidistrikt bevillingen gjelder for.</article></article></li></ul></article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Bevilling kan gjøres tidsbegrenset hvor dette finnes formålstjenlig.</article></article><article class="legalArticle" data-lovdata-URL="LTI/forskrift/1989-04-28-290/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Endringer i det som tidligere er meldt til politiet, herunder endringer i foretakets ledelse, skal meldes til politiet. Firmaattest fra Foretaksregisteret vedlegges meldingen.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1989-04-28-290/KAPITTEL_3" data-partID="k3"><h2>Kap. III Forretningssted m.v.</h2><article class="legalArticle" data-lovdata-URL="LTI/forskrift/1989-04-28-290/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Handelen må bare drives fra steder eller rom godkjent av politiet. Tilsvarende gjelder for oppbevaringssted e.l. § 4 annet ledd samt § 6 gjelder tilsvarende.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Politiets godkjennelse av steder eller rom etter første ledd fritar ikke bevillingsinnehaver fra å innhente nødvendige tillatelser fra andre berørte myndigheter som f.eks. ivaretar regulerings- eller miljøhensyn. – Politiet skal sende kopi av bevillingen til kommunen.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1989-04-28-290/KAPITTEL_4" data-partID="k4"><h2>Kap. IV Handel m.v.</h2><article class="legalArticle" data-lovdata-URL="LTI/forskrift/1989-04-28-290/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Handlende skal til enhver tid utvise den størst mulige aktsomhet.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ukjente selgere skal på en betryggende måte godtgjøre sin identitet, jf. § 11 tredje ledd litra d.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Handlende må ikke ta imot ting fra personer under 18 år. Dette gjelder ikke for tilfeller som nevnt i § 13 første ledd litra b.</article></article><article class="legalArticle" data-lovdata-URL="LTI/forskrift/1989-04-28-290/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Handlende skal føre protokoll, godkjent av politiet, over de ting som er mottatt. Dette gjelder enten tingen er mottatt mot vederlag eller ikke. Protokollen føres kronologisk og skal til enhver tid være à jour.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Mottatte ting skal straks påføres et nummer, med tilsvarende nummer i protokollen.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">I protokollen skal være særskilte rubrikker for<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/4/paragraf/2/ledd/3/punkt/1/" id="kapittel-4-paragraf-2-ledd-3-punkt-1"><span class="data-originalId">a.</span><article class="legalP" data-absoluteaddress="/kapittel/4/paragraf/2/ledd/3/punkt/1/ledd/1/" id="kapittel-4-paragraf-2-ledd-3-punkt-1-ledd-1">tingens nummer,</article></article></li><li data-li-identifier="b." data-name="b."><article class="listArticle" data-absoluteaddress="/kapittel/4/paragraf/2/ledd/3/punkt/2/" id="kapittel-4-paragraf-2-ledd-3-punkt-2"><span class="data-originalId">b.</span><article class="legalP" data-absoluteaddress="/kapittel/4/paragraf/2/ledd/3/punkt/2/ledd/1/" id="kapittel-4-paragraf-2-ledd-3-punkt-2-ledd-1">dato for mottagelsen,</article></article></li><li data-li-identifier="c." data-name="c."><article class="listArticle" data-absoluteaddress="/kapittel/4/paragraf/2/ledd/3/punkt/3/" id="kapittel-4-paragraf-2-ledd-3-punkt-3"><span class="data-originalId">c.</span><article class="legalP" data-absoluteaddress="/kapittel/4/paragraf/2/ledd/3/punkt/3/ledd/1/" id="kapittel-4-paragraf-2-ledd-3-punkt-3-ledd-1">tydelig angivelse eller beskrivelse av tingen (herunder eventuelt identifikasjonsnummer), samt antall, størrelse, mengde eller vekt,</article></article></li><li data-li-identifier="d." data-name="d."><article class="listArticle" data-absoluteaddress="/kapittel/4/paragraf/2/ledd/3/punkt/4/" id="kapittel-4-paragraf-2-ledd-3-punkt-4"><span class="data-originalId">d.</span><article class="legalP" data-absoluteaddress="/kapittel/4/paragraf/2/ledd/3/punkt/4/ledd/1/" id="kapittel-4-paragraf-2-ledd-3-punkt-4-ledd-1">navn og adresse til den person tingen er mottatt fra, samt rubrikk for ev. angivelse av hvilken type legitimasjon som er forevist og anmerkning om at denne er funnet i orden, jf. § 10 annet ledd.</article></article></li></ul></article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Politiet kan gjøre unntak fra bestemmelsene i første, annet og tredje ledd.</article><article class="legalP" data-absoluteaddress="/kapittel/4/paragraf/2/ledd/5/" id="kapittel-4-paragraf-2-ledd-5">Politiet kan videre pålegge bestemte handlende, herunder handlende som driver handel med visse typer av ting, i protokollen å innta opplysninger også om salget (dato, kjøpers navn og adresse, innkjøpspris, omkostninger ved utbedring og salgspris, samt at legitimasjon er forevist og funnet i orden).</article></article><article class="legalArticle" data-lovdata-URL="LTI/forskrift/1989-04-28-290/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Ting som handelen omfatter må ikke oppbevares utenfor steder nevnt i § 9 første ledd. De må heller ikke tilintetgjøres, bearbeides eller selges før det har gått 14 dager fra den dag tingene ble mottatt.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Første ledd gjelder ikke dersom ting overdras til annen handlende som har bevilling etter § 4, men reglene vil da gjelde for denne.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Politiet kan gjøre unntak fra kravene i første ledd.</article></article><article class="legalArticle" data-lovdata-URL="LTI/forskrift/1989-04-28-290/§13" data-name="§13" data-partID="§13" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">§§ 11-12 gjelder ikke<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/4/paragraf/4/ledd/1/punkt/1/" id="kapittel-4-paragraf-4-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/4/paragraf/4/ledd/1/punkt/1/ledd/1/" id="kapittel-4-paragraf-4-ledd-1-punkt-1-ledd-1">handel med motorvogner som er registreringspliktige etter lov 18. juni 1965 nr. 4 (vegtrafikkloven) § 15</article></article></li><li data-li-identifier="b." data-name="b."><article class="listArticle" data-absoluteaddress="/kapittel/4/paragraf/4/ledd/1/punkt/2/" id="kapittel-4-paragraf-4-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/4/paragraf/4/ledd/1/punkt/2/ledd/1/" id="kapittel-4-paragraf-4-ledd-1-punkt-2-ledd-1">andre ting som har en innkjøpspris på kr. 300,- eller lavere, innkjøpt samlet eller enkeltvis.</article></article></li></ul></article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Næringsdepartementet kan endre beløpsgrensene etter første ledd litra b.</article></article><article class="legalArticle" data-lovdata-URL="LTI/forskrift/1989-04-28-290/§14" data-name="§14" data-partID="§14" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Protokollen skal oppbevares i ti år fra det tidspunkt opplysningene om tingen ble ført inn.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1989-04-28-290/KAPITTEL_5" data-partID="k5"><h2>Kap. V Kontroll m.v.</h2><article class="legalArticle" data-lovdata-URL="LTI/forskrift/1989-04-28-290/§15" data-name="§15" data-partID="§15" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Politiet fører tilsyn med at bestemmelsene etter denne forskrift blir overholdt.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Forretnings- og oppbevaringssted er til enhver tid undergitt politiets kontroll. Dette gjelder også kontorer, bakrom e.l. som ligger i tilslutning til forretnings- og oppbevaringssted.</article><article class="legalP" data-absoluteaddress="/kapittel/5/paragraf/1/ledd/3/" id="kapittel-5-paragraf-1-ledd-3">Handlende plikter etter anmodning å vise politiet protokollen og de ting som er i hans besittelse på steder nevnt i annet ledd.</article></article><article class="legalArticle" data-lovdata-URL="LTI/forskrift/1989-04-28-290/§16" data-name="§16" data-partID="§16" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Dersom handlende får mistanke om at den som tilbyr ting for salg har ervervet tingen ulovlig eller av andre grunner ikke har rett til å avhende denne, skal politiet straks underrettes.</article></article><article class="legalArticle" data-lovdata-URL="LTI/forskrift/1989-04-28-290/§17" data-name="§17" data-partID="§17" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Politiet kan når det finnes formålstjenlig bestemme at handlende skal melde fra når det mottas visse typer av ting, herunder pålegge handlende å sende inn oversiktslister e.l.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1989-04-28-290/KAPITTEL_6" data-partID="k6"><h2>Kap. VI Andre bestemmelser</h2><article class="legalArticle" data-lovdata-URL="LTI/forskrift/1989-04-28-290/§18" data-name="§18" data-partID="§18" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Næringsdepartementet kan gi nærmere regler om handel som skal foregå i særskilte omsetningsformer samt for handel med særskilte typer av ting.</article></article><article class="legalArticle" data-lovdata-URL="LTI/forskrift/1989-04-28-290/§19" data-name="§19" data-partID="§19" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Overtredelse av denne forskrift straffes etter handelsloven § 5-1.</article></article><article class="legalArticle" data-lovdata-URL="LTI/forskrift/1989-04-28-290/§20" data-name="§20" data-partID="§20" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Forskriften trer i kraft fra 1. juli 1989. Fra samme tid oppheves forskrifter om handel med og auksjonssalg av brukte eller kasserte ting av 15. oktober 1976, samt forskrifter om tilvirkers oppkjøp av brukte eller kasserte ting av 5. januar 1940.</article></article></section></main></body></html>