<!DOCTYPE html><html lang="no"><head><title>Forskrift til gjennomføring av forskrift om utvidet fartsområde for lasteskip registrert i norsk internasjonalt skipsregister.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:15</dd><dt class="legacyID">Datokode</dt><dd class="legacyID">FOR-1989-08-16-818</dd><dt class="dokid">DokumentID</dt><dd class="dokid">LTI/forskrift/1989-08-16-818</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 17</dd><dt class="dateInForce">I kraft fra</dt><dd class="dateInForce">1989-08-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-06-12-48/§4</li><li>forskrift/1989-08-11-802/§6</li></ul></dd><dt class="dateOfPublication">Kunngjort</dt><dd class="dateOfPublication">1989-09-20</dd><dt class="title">Tittel</dt><dd class="title">Forskrift til gjennomføring av forskrift om utvidet fartsområde for lasteskip registrert i norsk internasjonalt skipsregister.</dd><dt class="refid">RefID</dt><dd class="refid">forskrift/1989-08-16-818</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til gjennomføring av forskrift om utvidet fartsområde for lasteskip registrert i norsk internasjonalt skipsregister.<ul class="tocSubUl"><li>§ 1. Innledning.</li><li>§ 2. Melding til Sjøfartsdirektoratet.</li><li>§ 3. Uttalelse fra skipsfartsnæringens organisasjoner.</li><li>§ 4. Utforming av listen.</li><li>§ 5. Tidsbegrensning for oppføringen.</li><li>§ 6. Fremgangsmåte ved oppføring på listen.</li><li>§ 7. Fremgangsmåte ved stryking av listen.</li><li>§ 8. Distribusjon av listen.</li><li>§ 9. Klage</li><li>§ 10. Unntak fra andre forskrifter.</li><li>§ 11. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1989-08-16-818" id="dokument"><h1>Forskrift til gjennomføring av forskrift om utvidet fartsområde for lasteskip registrert i norsk internasjonalt skipsregister.</h1><article class="legalP" data-absoluteaddress="/ledd/1/" id="ledd-1">Forskrift fastsatt av Utenriksdepartementet 16. august 1989 i medhold av lov av 12. juni 1987 nr. 48 om norsk internasjonalt skipsregister § 4 annet ledd, jfr. forskrift av 11. august 1989 nr. 802 om utvidet fartsområde for lasteskip registrert i norsk internasjonalt skipsregister § 6.</article><article class="legalArticle" data-lovdata-URL="LTI/forskrift/1989-08-16-818/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innledning.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Skip som går inn under forskrift av 11. august 1989 om utvidet fartsområde for lasteskip registrert i norsk internasjonalt skipsregister, kan på de vilkår som er fastsatt i forskriften, frakte last mellom norske havner. Sjøfartsdirektoratet skal i medhold av forskriftens § 3 føre liste over slike skip.</article></article><article class="legalArticle" data-lovdata-URL="LTI/forskrift/1989-08-16-818/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Melding til Sjøfartsdirektoratet.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">1.</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Melding fra rederiet om skip som skal føre last mellom norske havner, skal inneholde:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/punkt/1/ledd/1/punkt/1/" id="paragraf-2-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/" id="paragraf-2-punkt-1-ledd-1-punkt-1-ledd-1">opplysninger om<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/1/" id="paragraf-2-punkt-1-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/1/ledd/1/" id="paragraf-2-punkt-1-ledd-1-punkt-1-ledd-1-punkt-1-ledd-1">skipets navn,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/2/" id="paragraf-2-punkt-1-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/2/ledd/1/" id="paragraf-2-punkt-1-ledd-1-punkt-1-ledd-1-punkt-2-ledd-1">skipets kjenningssignal,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/3/" id="paragraf-2-punkt-1-ledd-1-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/3/ledd/1/" id="paragraf-2-punkt-1-ledd-1-punkt-1-ledd-1-punkt-3-ledd-1">skipets bruttotonnasje,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/4/" id="paragraf-2-punkt-1-ledd-1-punkt-1-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/4/ledd/1/" id="paragraf-2-punkt-1-ledd-1-punkt-1-ledd-1-punkt-4-ledd-1">type skip,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/5/" id="paragraf-2-punkt-1-ledd-1-punkt-1-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/5/ledd/1/" id="paragraf-2-punkt-1-ledd-1-punkt-1-ledd-1-punkt-5-ledd-1">hvilken type last skipet er spesielt bygget eller utrustet for å føre,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/punkt/1/ledd/1/punkt/1/ledd/1/punkt/6/" id="paragraf-2-punkt-1-ledd-1-punkt-1-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/2/punkt/1/ledd/1/punkt/1/ledd/1/punkt/6/ledd/1/" id="paragraf-2-punkt-1-ledd-1-punkt-1-ledd-1-punkt-6-ledd-1">hvilken type last som skal føres,</article></article></li></ul></article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/punkt/1/ledd/1/punkt/2/" id="paragraf-2-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/2/punkt/1/ledd/1/punkt/2/ledd/1/" id="paragraf-2-punkt-1-ledd-1-punkt-2-ledd-1">bekreftelse om at skipsfører er norsk, samt at frakten ikke er ledd i et fast ruteopplegg, samt</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/punkt/1/ledd/1/punkt/3/" id="paragraf-2-punkt-1-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/2/punkt/1/ledd/1/punkt/3/ledd/1/" id="paragraf-2-punkt-1-ledd-1-punkt-3-ledd-1">opplysning om anvendelse av tilgjengelig tonnasje i markedet og om konkurranseforholdet til skip registrert i det ordinære registeret.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">2.</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Meldingen bør gis på skjema fastsatt av Sjøfartsdirektoratet.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">3.</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Rederiet gir straks melding til Sjøfartsdirektoratet ved endringer av opplysninger angående skipet. Ved andre endringer innsendes ny melding med de samme opplysninger og med samme fremgangsmåte som for første gangs melding.</article></article></li></ul></article><article class="legalArticle" data-lovdata-URL="LTI/forskrift/1989-08-16-818/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Uttalelse fra skipsfartsnæringens organisasjoner.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Sjøfartsdirektoratet skal straks sende kopi av meldingen til følgende organisasjoner: Norges Rederiforbund, Fraktefartøyenes Rederiforening, Redernes Arbeidsgiverforening, Norsk Sjømannsforbund, Norges Skibsførerforbund, Norsk Styrmandsforening og Det norske maskinistforbund (heretter kalt organisasjonene). Eventuell uttalelse fra organisasjonene må avgis til direktoratet innen to uker fra utsendelsen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">I særlige tilfelle, hvor det av hensyn til fraktoppdraget er viktig for rederiet at saken behandles raskt, kan rederiet selv sende kopi av meldingen direkte til organisasjonene. Det skal da i meldingen til Sjøfartsdirektoratet bekrefte at kopi er sendt de navngitte organisasjoner. I disse tilfellene kan direktoratet sette en kortere frist enn to uker og skal straks underrette organisasjonene om fristen.</article></article></li></ul></article><article class="legalArticle" data-lovdata-URL="LTI/forskrift/1989-08-16-818/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utforming av listen.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Listen over skip som kan føre last mellom norske havner, skal inneholde opplysning om<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">skipets navn,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">skipets kjenningssignal,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">skipets bruttotonnasje,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">rederi/forretningsadresse i Norge,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/5/" id="paragraf-4-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/5/ledd/1/" id="paragraf-4-ledd-1-punkt-5-ledd-1">klassifikasjonsselskap,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/6/" id="paragraf-4-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/6/ledd/1/" id="paragraf-4-ledd-1-punkt-6-ledd-1">hvilken typelast som skal føres,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/7/" id="paragraf-4-ledd-1-punkt-7"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/7/ledd/1/" id="paragraf-4-ledd-1-punkt-7-ledd-1">hvilke laste- og lossehavner som skal benyttes,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/8/" id="paragraf-4-ledd-1-punkt-8"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/8/ledd/1/" id="paragraf-4-ledd-1-punkt-8-ledd-1">for hvilken tid oppføringen gjelder.</article></article></li></ul></article></article><article class="legalArticle" data-lovdata-URL="LTI/forskrift/1989-08-16-818/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tidsbegrensning for oppføringen.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Oppføring skjer for en periode av 2 år medmindre meldingen uttrykkelig spesifiserer en kortere periode. Melding om forlenget oppføring bør sendes Sjøfartsdirektoratet 2 måneder før utløpet av perioden, med de samme opplysninger og med samme fremgangsmåte som første gangs oppføring.</article></article><article class="legalArticle" data-lovdata-URL="LTI/forskrift/1989-08-16-818/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Fremgangsmåte ved oppføring på listen.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Sjøfartsdirektoratet kontrollerer at opplysningene gitt i meldingen er i samsvar med vilkårene i forskriftens § 2. Finner det at vilkårene er oppfylt, og det ikke innen den frist som følger av § 3, fra organisasjonene er kommet begrunnede innvendinger i samsvar med forskriftens § 3 første ledd, føres skipet opp på listen.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Finner Sjøfartsdirektoratet at vilkårene i forskriftens § 2 ikke er oppfylt, eller er det innen fristen kommet innvendinger som er konkret begrunnet i vilkårene satt i forskriftens § 2 første ledd siste punktum, kan skipet ikke føres opp på listen.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Sjøfartsdirektoratet meddeler straks rederiet hvorvidt skipet er oppført på listen. Dersom skipet i samsvar med nr. 2 ikke kan føres opp på listen, skal meddelelsen inneholde opplysning om klageadgangen.</article></article></li></ul></article><article class="legalArticle" data-lovdata-URL="LTI/forskrift/1989-08-16-818/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fremgangsmåte ved stryking av listen.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Oppført skip skal straks strykes av listen<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/punkt/1/ledd/1/punkt/1/" id="paragraf-7-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/punkt/1/ledd/1/punkt/1/ledd/1/" id="paragraf-7-punkt-1-ledd-1-punkt-1-ledd-1">etter anmodning fra rederiet,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/punkt/1/ledd/1/punkt/2/" id="paragraf-7-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/punkt/1/ledd/1/punkt/2/ledd/1/" id="paragraf-7-punkt-1-ledd-1-punkt-2-ledd-1">når skipet skifter eier, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/punkt/1/ledd/1/punkt/3/" id="paragraf-7-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/7/punkt/1/ledd/1/punkt/3/ledd/1/" id="paragraf-7-punkt-1-ledd-1-punkt-3-ledd-1">når det ikke lenger har norsk skipsfører.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Stryking kan også skje:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/7/punkt/2/ledd/1/punkt/1/" id="paragraf-7-punkt-2-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/7/punkt/2/ledd/1/punkt/1/ledd/1/" id="paragraf-7-punkt-2-ledd-1-punkt-1-ledd-1">på grunnlag av melding fra Skipskontrollen, havnemyndighet eller annen offentlig myndighet om at et skip på listen<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/punkt/2/ledd/1/punkt/1/ledd/1/punkt/1/" id="paragraf-7-punkt-2-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/punkt/2/ledd/1/punkt/1/ledd/1/punkt/1/ledd/1/" id="paragraf-7-punkt-2-ledd-1-punkt-1-ledd-1-punkt-1-ledd-1">laster eller losser i andre havner enn forutsatt, eller</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/punkt/2/ledd/1/punkt/1/ledd/1/punkt/2/" id="paragraf-7-punkt-2-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/punkt/2/ledd/1/punkt/1/ledd/1/punkt/2/ledd/1/" id="paragraf-7-punkt-2-ledd-1-punkt-1-ledd-1-punkt-2-ledd-1">er brukt i strid med bestemmelsene i forskriftens § 2 om last eller fast ruteopplegg,</article></article></li></ul></article></article></li><li data-li-identifier="b." data-name="b."><article class="listArticle" data-absoluteaddress="/paragraf/7/punkt/2/ledd/1/punkt/2/" id="paragraf-7-punkt-2-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/7/punkt/2/ledd/1/punkt/2/ledd/1/" id="paragraf-7-punkt-2-ledd-1-punkt-2-ledd-1">på grunnlag av melding fra Sjøfartsinspektøren om at skipet er anmeldt for overtredelse av § 4 i lov av 12. juni 1987 nr. 48 om norsk internasjonalt skipsregister, eller</article></article></li><li data-li-identifier="c." data-name="c."><article class="listArticle" data-absoluteaddress="/paragraf/7/punkt/2/ledd/1/punkt/3/" id="paragraf-7-punkt-2-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/7/punkt/2/ledd/1/punkt/3/ledd/1/" id="paragraf-7-punkt-2-ledd-1-punkt-3-ledd-1">når Sjøfartsdirektoratet ellers finner at skipet ikke lenger fyller vilkårene for oppføring på listen.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/paragraf/7/punkt/3/" id="paragraf-7-punkt-3"><span class="data-originalId">3.</span><article class="legalP" data-absoluteaddress="/paragraf/7/punkt/3/ledd/1/" id="paragraf-7-punkt-3-ledd-1">Før stryking kan skje etter bestemmelsene i nr. 2, skal rederiet og organisasjonene gis anledning til å uttale seg innen en frist på en uke.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/7/punkt/4/" id="paragraf-7-punkt-4"><span class="data-originalId">4.</span><article class="legalP" data-absoluteaddress="/paragraf/7/punkt/4/ledd/1/" id="paragraf-7-punkt-4-ledd-1">Meddelelse om stryking gis straks til rederiet med kopi til den instans som eventuelt har meldt om overtredelse eller anmeldelse. Ved stryking etter bestemmelsene i nr. 2 skal meddelelsen inneholde opplysning om klageadgangen.</article></article></li></ul></article><article class="legalArticle" data-lovdata-URL="LTI/forskrift/1989-08-16-818/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Distribusjon av listen.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Listen distribueres straks til organisasjonene, Skipskontrollen og havnemyndighetene. Det samme gjelder oppdatert liste etter ny oppføring eller stryking. Listen kan gjøres tilgjengelig også ad elektronisk vei.</article></article><article class="legalArticle" data-lovdata-URL="LTI/forskrift/1989-08-16-818/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klage</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Vedtak om ikke å oppføre et skip på listen eller om å stryke et skip av listen kan påklages til Utenriksdepartementet av rederiet eller organisasjonene. Klagen sendes Sjøfartsdirektoratet, som etter å ha foretatt de undersøkelser klagen gir grunn til, straks sender klagen til departementet sammen med sakens øvrige dokumenter. Departementet kan avgjøre klagesaken uten ugrunnet opphold. Forøvrig gjelder bestemmelsene i forvaltningsloven så langt de passer.</article></article><article class="legalArticle" data-lovdata-URL="LTI/forskrift/1989-08-16-818/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Unntak fra andre forskrifter.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Sjøfartsdirektoratets forskrift av 1. juli 1987 nr. 581 om adgang for innehaver av utenlandsk sertifikat til å gjøre tjeneste i sertifikatpliktig stilling på norske skip, borefartøyer eller andre flyttbare innretninger i sjøen § 4 nr. 3 kan ikke gis anvendelse på stilling som skipsfører på skip som er oppført på listen.</article></article><article class="legalArticle" data-lovdata-URL="LTI/forskrift/1989-08-16-818/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Disse bestemmelser trer i kraft straks.</article></article></main></body></html>