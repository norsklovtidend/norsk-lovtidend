<!DOCTYPE html><html lang="no"><head><title>Forskrift om konsesjon til å opprette og drive radioanlegg om bord i norske skip.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:34</dd><dt class="legacyID">Datokode</dt><dd class="legacyID">FOR-1989-09-27-951</dd><dt class="dokid">DokumentID</dt><dd class="dokid">LTI/forskrift/1989-09-27-951</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 18</dd><dt class="dateInForce">I kraft fra</dt><dd class="dateInForce">1989-11-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li><li>lov/1914-07-24/§1</li><li>forskrift/1987-06-05-461</li></ul></dd><dt class="dateOfPublication">Kunngjort</dt><dd class="dateOfPublication">1989-10-12</dd><dt class="title">Tittel</dt><dd class="title">Forskrift om konsesjon til å opprette og drive radioanlegg om bord i norske skip.</dd><dt class="refid">RefID</dt><dd class="refid">forskrift/1989-09-27-951</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om konsesjon til å opprette og drive radioanlegg om bord i norske skip.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li></ul></li></ul></dd></dl></header><main class="documentBody" data-lovdata-URL="LTI/forskrift/1989-09-27-951" id="dokument"><h1>Forskrift om konsesjon til å opprette og drive radioanlegg om bord i norske skip.</h1><article class="legalP" data-absoluteaddress="/ledd/1/" id="ledd-1">Fastsatt av Samferdselsdepartementet 27. september 1989 med hjemmel i lov av 29. april 1899 (telegrafloven) § 1 og lov av 24. juli 1914 § 1, jfr. kgl.res. av 5. juni 1987 nr. 461.</article><article class="legalArticle" data-lovdata-URL="LTI/forskrift/1989-09-27-951/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Konsesjonen gir rett til anlegg og drift av radioutstyr til bruk i den maritime mobile tjeneste og maritime mobile satellittjeneste samt radioutstyr for bestemmelse av skipets posisjon.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Konsesjonsdokumentet skal oppbevares i radiostasjonen.</article></article><article class="legalArticle" data-lovdata-URL="LTI/forskrift/1989-09-27-951/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Teledirektoratet utsteder konsesjoner etter denne forskrift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Konsesjonæren har plikt til å rette seg etter de bestemmelser i det internasjonale radioreglementet (Radioreglementet) som omfatter tjenestene som er nevnt i § 1.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Konsesjonæren har også plikt til å rette seg etter de utfyllende forskrifter og retningslinjer som Statens teleforvaltning og Teledirektoratet fastsetter, og de forskrifter om radioanlegg og radiotjeneste om bord i skip som er gitt for sikkerheten til sjøs.</article></article><article class="legalArticle" data-lovdata-URL="LTI/forskrift/1989-09-27-951/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Alle utstyrsenheter som inngår i radioanlegget skal være typegodkjent eller tillatt brukt av Statens teleforvaltning.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Endringer i det tekniske utstyret skal meldes til Teledirektoratet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Konsesjonæren plikter til enhver tid å holde anlegget i god driftsmessig stand.</article></article><article class="legalArticle" data-lovdata-URL="LTI/forskrift/1989-09-27-951/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Installasjon av de utstyrsenheter som inngår i radioanlegget skal utføres i samsvar med de retningslinjer som gjelder for de ulike kategorier skip.</article></article><article class="legalArticle" data-lovdata-URL="LTI/forskrift/1989-09-27-951/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kringkastingsvirksomhet (lyd eller fjernsyn) ved bruk av skipets konsesjonerte radioutstyr er forbudt.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Det er videre forbudt å bruke stasjonen til blindsendinger for direkte avlytting av privat adressat i land.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Et skip som er i nød kan imidlertid bruke ethvert middel det rår over til å vekke oppmerksomhet, oppgi sin posisjon og få hjelp.</article></article><article class="legalArticle" data-lovdata-URL="LTI/forskrift/1989-09-27-951/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Stasjonen skal være utstyrt med de dokumenter og publikasjoner som Radioreglementet, Den norske Skipskontrolls regler og Teledirektoratet krever for den type anlegg konsesjonen omfatter.</article></article><article class="legalArticle" data-lovdata-URL="LTI/forskrift/1989-09-27-951/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Til radiotjenesten må brukes radiooperatør med sertifikat som er utferdiget eller godkjent av Teledirektoratet, og som viser at vedkommende har de kunnskaper og de ferdigheter som Radioreglementet og den internasjonale standard til opplæring, sertifisering og vakthold for sjøfarende, 1978 (STCW-konvensjonen) krever.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Andre kan betjene radiotelefonutstyr forutsatt at de er under kontroll av operatør som nevnt ovenfor.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Tjenesten ved stasjonen skal minst være som Radioreglementet fastsetter.</article></article><article class="legalArticle" data-lovdata-URL="LTI/forskrift/1989-09-27-951/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Stasjonen har plikt til å ta imot med absolutt prioritet alle de nødkallinger og nødmeldinger som oppfanges, uansett hvor de kommer fra, og straks sette i verk de nødvendige tiltak.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Det er forbudt å sende eller spre falske eller misvisende nødsignaler eller nødkallinger.</article></article><article class="legalArticle" data-lovdata-URL="LTI/forskrift/1989-09-27-951/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Konsesjonæren har plikt til å sørge for at uvedkommende ikke får adgang til å bruke radiostasjonen og ikke får noen som helst kjennskap til radiokorrespondansen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det er forbudt å avlytte og ta opp radiokorrespondanse som ikke er rettet til egen stasjon.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Dersom en likevel skulle høre slik korrespondanse, må den ikke gjengis eller brukes på noen som helst måte.</article></article><article class="legalArticle" data-lovdata-URL="LTI/forskrift/1989-09-27-951/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Teledirektoratet har rett til å kontrollere at anlegget tilfredsstiller konsesjonsvilkårene.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Teledirektoratet kan bemyndige andre til å foreta kontrollen.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Stasjonen skal kontrolleres når den installeres, og før den blir tatt i bruk.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Teledirektoratet kan kreve at den person som forestår radiotjenesten om bord er tilstede ved slike kontroller.</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">Konsesjonæren plikter å følge de pålegg som blir gitt, og å sørge for at påviste feil og mangler blir rettet innenfor den fastsatte tidsfrist.</article></article><article class="legalArticle" data-lovdata-URL="LTI/forskrift/1989-09-27-951/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>.</h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">For konsesjonen betales konsesjonsavgifter fastsatt av Statens teleforvaltning.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Konsesjonæren er videre ansvarlig for betaling av de trafikkavgifter som påløper for korrespondanse fra stasjonen. Det kan kreves at det stilles sikkerhet for betaling av disse avgiftene.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">For kontroll som nevnt i § 10 betales en fastsatt avgift. Ved slike kontroller skal konsesjonæren også dekke reise- og oppholdsutgifter etter Statens reiseregulativ.</article></article><article class="legalArticle" data-lovdata-URL="LTI/forskrift/1989-09-27-951/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>.</h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Dersom konsesjonen blir ugyldig, inndratt eller sagt opp, skal konsesjonsdokumentet returneres til Teledirektoratet.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Ved navn og/eller eierforandring sendes skriftlig melding om forholdet til Teledirektoratet.</article></article><article class="legalArticle" data-lovdata-URL="LTI/forskrift/1989-09-27-951/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>.</h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Når hensynet til Statens sikkerhet, beredskap eller andre allmenne hensyn krever det, kan bruk av anlegget innskrenkes eller nektes uten at dette gir konsesjonæren rett til erstatning.</article></article><article class="legalArticle" data-lovdata-URL="LTI/forskrift/1989-09-27-951/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>.</h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Teledirektoratet kan fravike disse forskriftene dersom særlige grunner gjør dette nødvendig eller rimelig.</article></article><article class="legalArticle" data-lovdata-URL="LTI/forskrift/1989-09-27-951/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>.</h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Statens teleforvaltning er klageinstans ved klage over Teledirektoratets enkeltvedtak etter denne forskrift.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Eventuelle klager sendes Teledirektoratet.</article></article><article class="legalArticle" data-lovdata-URL="LTI/forskrift/1989-09-27-951/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>.</h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">En konsesjon kan trekkes tilbake ved alvorlige eller gjentatte brudd på de vilkår som gjelder for virksomheten. Videre kan en konsesjon trekkes tilbake når de forpliktelser som påløper etter § 11 ikke blir betalt i rett tid.</article></article><article class="legalArticle" data-lovdata-URL="LTI/forskrift/1989-09-27-951/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>.</h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Overtredelse av disse konsesjonsforskriftene er straffbar etter lov av 24. juli 1914 § 3, jfr. lov av 29. april 1899 § 6.</article></article><article class="legalArticle" data-lovdata-URL="LTI/forskrift/1989-09-27-951/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>.</h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Denne forskrift trer i kraft 1. november 1989, med virkning også for nåværende konsesjonærer. Samtidig oppheves forskrift om konsesjonsvilkår for radiostasjon om bord på skip fastsatt av Samferdselsdepartementet 31. juli 1959 nr. 9947.</article></article></main></body></html>