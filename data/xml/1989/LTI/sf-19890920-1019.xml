<!DOCTYPE html><html lang="no"><head><title>Forskrift om klage over prøvebedømmelse – fagopplæring i arbeidslivet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:38</dd><dt class="legacyID">Datokode</dt><dd class="legacyID">FOR-1989-09-20-1019</dd><dt class="dokid">DokumentID</dt><dd class="dokid">LTI/forskrift/1989-09-20-1019</dd><dt class="ministry">Departement</dt><dd class="ministry"><ul><li>Kirke- og undervisningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 19</dd><dt class="dateInForce">I kraft fra</dt><dd class="dateInForce">1989-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-05-23-13/§23</li></ul></dd><dt class="dateOfPublication">Kunngjort</dt><dd class="dateOfPublication">1989-10-31</dd><dt class="title">Tittel</dt><dd class="title">Forskrift om klage over prøvebedømmelse – fagopplæring i arbeidslivet.</dd><dt class="refid">RefID</dt><dd class="refid">forskrift/1989-09-20-1019</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om klage over prøvebedømmelse – fagopplæring i arbeidslivet.<ul class="tocSubUl"><li>§ 1. Klageadgang og klageinstans</li><li>§ 2. Klagenemndas sammensetning og virksomhetsområde.</li><li>§ 3. Klagefrist</li><li>§ 4. Klagens form og innhold</li><li>§ 5. Forberedelse av klagebehandling</li><li>§ 6. Prøvenemndas adgang til å omgjøre eget vedtak</li><li>§ 7. Yrkesopplæringsnemndas behandling av klage over formelle feil.</li><li>§ 8. Oversendelse til klageinstans</li><li>§ 9. Klageinstansens overprøving av vedtak</li><li>§ 10. Melding til kandidaten m.v.</li><li>§ 11. Utstedelse av fagbrev/svennebrev</li></ul></li></ul></dd></dl></header><main class="documentBody" data-lovdata-URL="LTI/forskrift/1989-09-20-1019" id="dokument"><h1>Forskrift om klage over prøvebedømmelse – fagopplæring i arbeidslivet.</h1><article class="legalP" data-absoluteaddress="/ledd/1/" id="ledd-1">Fastsatt av Kirke- og undervisningsdepartementet 20. september 1989 i medhold av § 23 i lov av 23. mai 1980 nr. 13 om fagopplæring i arbeidslivet.</article><article class="legalP" data-absoluteaddress="/ledd/2/" id="ledd-2">Forskriften trer i kraft med virkning fra 1. oktober 1989 og avløser forskrift av 1. mars 1982 om klage ved prøvebedømmelse.</article><article class="legalArticle" data-lovdata-URL="LTI/forskrift/1989-09-20-1019/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Klageadgang og klageinstans</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kandidat som ikke består fagprøven (svenneprøven) jf §§ 19 og 20 i lov om fagopplæring i arbeidslivet, kan påklage prøvenemndas vedtak.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Yrkesopplæringsnemnda skal gjøre alle kandidater som ikke består prøven, kjent med klageadgangen og framgangsmåten ved klage.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Klage som referer seg til formelle feil ved prøven, behandles av Rådet for fagopplæring i arbeidslivet (RFA) som klageinstans. Klage som gjelder den faglige bedømmelse av prøven, behandles av en egen klagenemnd oppnevnt av RFA.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Klagen sendes yrkesopplæringsnemnda i det fylket der prøven er avlagt.</article></article><article class="legalArticle" data-lovdata-URL="LTI/forskrift/1989-09-20-1019/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Klagenemndas sammensetning og virksomhetsområde.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Klagenemnda har tre medlemmer. Rådet for fagopplæring i arbeidslivet oppnevner medlemmene med personlige vararepresentanter etter innstilling fra opplæringsrådet for faget. Minst to av medlemmene må ha fagutdanning i faget. Ett medlem bør representere tilsynsmyndighet på fagområdet, eller eventuelt ha praksis fra opplæring e.l. innenfor faget.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Funksjonstiden er normalt fire år. Leder og nestleder oppnevnes for samme periode. Dersom særlige forhold taler for det, kan RFA oppnevne klagenemnd særskilt for den enkelte klagesak.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Prøvenemndas medlemmer kan ikke være medlemmer av klagenemnda.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Medlem i klagenemnda må ikke ha slik tilknytning til medlemmer i prøvenemnda eller berørte parter at medlemmet blir å oppfatte som inhabil. Om ugyldighet (inhabilitet) gjelder reglene i lov av 10. februar 1967 om behandlingsmåten i forvaltningssaker, kapittel II.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Rådet for fagopplæring i arbeidslivet fastsetter klagenemndas faglige og stedlige virksomhetsområde.</article></article><article class="legalArticle" data-lovdata-URL="LTI/forskrift/1989-09-20-1019/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Klagefrist</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fristen for å klage er tre uker fra det tidspunkt skriftlig melding om prøvenemndas vedtak er kommet fram til kandidatens adresse. Slik melding sendes i rekommendert brev fra yrkesopplæringsnemnda. Yrkesopplæringsnemnda kan i særlige tilfelle dispensere fra tre-ukersfristen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Klagen sendes til yrkesopplæringsnemnda. For at klagen skal være framsatt i tide, er det nok at erklæringen er avgitt til posten , eller levert på yrkesopplæringsnemndas kontor før utløpet av fristen.</article></article><article class="legalArticle" data-lovdata-URL="LTI/forskrift/1989-09-20-1019/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Klagens form og innhold</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Erklæring om klage fremsettes skriftlig. Den skal være undertegnet av klageren eller klagerens fullmektig.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Klagen bør være begrunnet og skal nevne den endring som ønskes i det vedtak det klages over. Det bør fremgå om klageren ønsker at karakteren skal omgjøres til bestått, eller at prøven kjennes ugyldig og ny prøve holdes. Dersom klageren mener at det er faktiske feil eller mangler i prøvenemndas protokoll, bør det opplyses om dette.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Yrkesopplæringsnemnda skal hjelpe klageren med utformingen av klageren ønsker det.</article></article><article class="legalArticle" data-lovdata-URL="LTI/forskrift/1989-09-20-1019/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forberedelse av klagebehandling</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Straks yrkesopplæringsnemnda blir kjent med at det er eller vil bli framsatt klage, skal nemnda forvisse seg om at den nødvendige dokumentasjon om prøveavleggelsen og prøvearbeidet foreligger. I denne forbindelse skal skal nemnda så langt det er grunn til det, samrå seg med klageren og prøvenemnda.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Dersom prøvearbeidet ikke kan framstilles for klageinstansen i sin opprinnelige tilstand, er det særlig viktig at yrkesopplæringsnemnda i samarbeid med prøvenemnda gjør det som er nødvendig og rimelig for å ta vare på eller framskaffe slik dokumentasjon at det blir mulig å vurdere prøvenemndas vedtak eller øvrige forhold som det måtte være klaget over.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Klagen med den nødvendige dokumentasjon oversendes prøvenemnda. Prøvenemnda kan besiktige prøvearbeidet på nytt og foreta inspeksjon av prøvestedet.</article></article><article class="legalArticle" data-lovdata-URL="LTI/forskrift/1989-09-20-1019/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Prøvenemndas adgang til å omgjøre eget vedtak</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Prøvenemnda kan omgjøre sitt vedtak om «ikke-bestått» til «bestått», dersom den kommer til at den foretatte vurdering ikke har vært tilstrekkelig underbygd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Prøvenemndas avgjørelse med begrunnelse sendes yrkesopplæringsnemnda.</article></article><article class="legalArticle" data-lovdata-URL="LTI/forskrift/1989-09-20-1019/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Yrkesopplæringsnemndas behandling av klage over formelle feil.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom klageren på grunn av formelle feil ønsker å få avlegge ny førstegangs/annengangs prøve, skal yrkesopplæringsnemnda vurdere klagen etter at prøvenemndas uttalelse er innhentet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Finner yrkesopplæringsnemnda at det er begått formelle feil som kan ha hatt avgjørende innvirkning på prøveresultatet, skal prøvenemndas avgjørelse oppheves. Prøven ansees som ikke avholdt, og klageren gis adgang til å avlegge ny prøve så snart dette er mulig.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Yrkesopplæringsnemndas avgjørelse skal begrunnes og føres inn i protokoll. Vedtaket kan påklages av kandidaten.</article></article><article class="legalArticle" data-lovdata-URL="LTI/forskrift/1989-09-20-1019/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oversendelse til klageinstans</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dersom prøvenemnda fastholder sitt tidligere vedtak om «ikke bestått», og yrkesopplæringsnemnda ikke finner grunn til å oppheve vedtaket på formelt grunnlag, skal yrkesopplæringsnemnda uten opphold sende saken med alle saksdokumenter til Rådet for fagopplæring i arbeidslivet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom klagen gjelder formelle feil ved prøveavholdelsen, behandles saken av RFA. Rådet kan delegere avgjørelsen til et arbeidsutvalg.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Dersom klagen gjelder både formelle feil og faglig bedømmelse, vurderes saken først i RFA. Finner rådet at de formelle feil ikke alene har hatt avgjørende innvirkning på prøveresultatet, skal det etter eventuelt å ha innhentet uttalelse fra yrkesopplæringsnemnda gjøre anmerkninger om dette.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Klagerens navn bør så vidt mulig ikke gjøres kjent for klagenemnda.</article></article><article class="legalArticle" data-lovdata-URL="LTI/forskrift/1989-09-20-1019/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klageinstansens overprøving av vedtak</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Dersom Rådet for fagopplæring i arbeidslivet finner at det er begått formelle feil som kan ha hatt avgjørende innvirkning på prøveresultatet, skal prøven ansees som ikke avholdt, og klageren gis anledning til å gå opp til ny prøve.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Klagenemnda kan enten endre prøvenemndas vedtak fra «ikke-bestått» til «bestått», eller den kan opprettholde prøvenemndas vedtak.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Dersom saken er oversendt til klagenemnda, skal nemnda prøve alle sider av saken og herunder også ta hensyn til nye omstendigheter som kommer fram. Nemnda skal vurdere de synspunkter klageren har fremført, og kan også ta opp forhold som ikke er nevnt i klagen.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Dersom prøvearbeidet ikke kan oversendes klagenemnda og det ikke er ødelagt, skal ett eller flere av nemndas medlemmer gis anledning til å inspisere prøvearbeidet/prøvestedet.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Dersom klagenemnda finner at den på grunn av mangelfull dokumentasjon av prøvearbeidet ikke har grunnlag for å kunne overprøve prøvenemndas faglige skjønnsutøvelse, kan klagenemnda oppheve prøvenemndas vedtak og gi kandidaten anledning til å avlegge ny prøve.</article><article class="legalP" data-absoluteaddress="/paragraf/9/ledd/6/" id="paragraf-9-ledd-6">Klagenemndas eller RFAs vedtak er endelig og kan ikke påklages. Vedtaket skal være begrunnet. Vedtaket med begrunnelse innføres i protokoll.</article></article><article class="legalArticle" data-lovdata-URL="LTI/forskrift/1989-09-20-1019/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Melding til kandidaten m.v.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Klagenemnda sender sakens dokumenter sammen med utskrift av klagenemndas protokoll og møte- og reiseregninger til RFA. RFA underretter yrkesopplæringsnemnda.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Yrkesopplæringsnemnda underretter klageren og prøvenemnda om klagenemndas vedtak.</article></article><article class="legalArticle" data-lovdata-URL="LTI/forskrift/1989-09-20-1019/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Utstedelse av fagbrev/svennebrev</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Hvis prøvenemnda eller klagenemnda har omgjort karakteren til «bestått», skal yrkesopplæringsnemnda utstede fagbrev (svennebrev). Brevet undertegnes av Yrkesopplæringsnemndas leder eller den som har fått fullmakt. Brevet paraferes av leder eller nestleder for klagenemnda dersom klagenemnda har omgjort karakteren.</article></article></main></body></html>