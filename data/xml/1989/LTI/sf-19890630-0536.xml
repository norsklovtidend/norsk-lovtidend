<!DOCTYPE html><html lang="no"><head><title>Forskrift om oppdrett av hjortevilt i innhegning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:59</dd><dt class="legacyID">Datokode</dt><dd class="legacyID">FOR-1989-06-30-536</dd><dt class="dokid">DokumentID</dt><dd class="dokid">LTI/forskrift/1989-06-30-536</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 14</dd><dt class="dateInForce">I kraft fra</dt><dd class="dateInForce">1989-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§26</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">1989-08-01</dd><dt class="title">Tittel</dt><dd class="title">Forskrift om oppdrett av hjortevilt i innhegning.</dd><dt class="refid">RefID</dt><dd class="refid">forskrift/1989-06-30-536</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om oppdrett av hjortevilt i innhegning.<ul class="tocSubUl"><li>Kap. 1. Virkeområde og avgrensning<ul class="tocSubUl"><li>§ 1.</li><li>§ 2.</li></ul></li><li>Kap. 2. Krav til søknad<ul class="tocSubUl"><li>§ 3.</li><li>§ 4.</li></ul></li><li>Kap. 3. Behandling av søknad<ul class="tocSubUl"><li>§ 5.</li><li>§ 6.</li><li>§ 7.</li></ul></li><li>Kap. 4. Krav til innhegningen<ul class="tocSubUl"><li>§ 8.</li><li>§ 9.</li></ul></li><li>Kap. 5. Merking og rømming<ul class="tocSubUl"><li>§ 10.</li><li>§ 11.</li></ul></li><li>Kap. 6. Forskjellige bestemmelser<ul class="tocSubUl"><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li></ul></li><li>Kap. 7. Ikrafttreden og straff<ul class="tocSubUl"><li>§ 17.</li><li>§ 18.</li><li>§ 19.</li><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1989-06-30-536" id="dokument"><h1>Forskrift om oppdrett av hjortevilt i innhegning.</h1><article class="legalP" data-absoluteaddress="/ledd/1/" id="ledd-1">Med hjemmel i viltloven av 29. mai 1981 nr. 38, § 26 nr. 8 jf kgl.res. av 2. april 1982, har Direktoratet for naturforvaltning den 30. juni 1989 fastsatt følgende forskrift:</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1989-06-30-536/KAPITTEL_1" data-partID="k1"><h2>Kap. 1. Virkeområde og avgrensning</h2><article class="legalArticle" data-lovdata-URL="LTI/forskrift/1989-06-30-536/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift omfatter enhver innhegning hvor hjortevilt holdes med sikte på kjøttproduksjon og salg av livdyr og eventuelle andre produkter fra dyra.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriften omfatter ikke dyreparker, zoologiske hager og liknende som er etablert med tillatelse fra Landbruksdepartementet, og som utelukkende har framvisning av dyr som formål. Den omfatter heller ikke innhegninger som er etablert for offentlig godkjente vitenskapelige og forskningsmessige formål, med tillatelse fra Direktoratet for naturforvaltning etter forskrift av 23. desember 1974 om adgang til å innsamle egg og å felle eller fange vilt for vitenskapelige eller andre særlige formål.</article></article><article class="legalArticle" data-lovdata-URL="LTI/forskrift/1989-06-30-536/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I innhegning for hjorteviltoppdrett er det kun tillatt å sette ut og holde hjort, elg og rådyr som har sin opprinnelse fra viltlevende norske bestander. Dyrene skal komme fra godkjente innhegninger her i landet, eller være innfanget for utsetting etter tillatelse gitt av Direktoratet for naturforvaltning, jf forskrift av 23. desember 1974 om adgang til å innsamle egg og å felle eller fange vilt for vitenskapelige eller andre særlige formål. Det er ikke tillatt å sette ut dåhjort i innhegning eller annet avgrenset område. Det er ikke tillatt å sette ut hjortevilt som er importert eller som nedstammer fra importerte dyr.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Direktoratet for naturforvaltning kan i særlige tilfelle dispensere fra bestemmelsene i denne paragraf.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1989-06-30-536/KAPITTEL_2" data-partID="k2"><h2>Kap. 2. Krav til søknad</h2><article class="legalArticle" data-lovdata-URL="LTI/forskrift/1989-06-30-536/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Etablering og drift av innhegning for oppdrett av hjortevilt krever skriftlig tillatelse fra fylkesmannen i vedkommende fylke, i visse tilfelle også fra Direktoratet for naturforvaltning, jf § 7.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Dersom etablering og drift av et hjorteviltoppdrett ikke skjer i samsvar med reglene i denne forskrift, dyrevernlovens eller husdyrlovens bestemmelser, kan fylkesmannen trekke tillatelsen tilbake.</article></article><article class="legalArticle" data-lovdata-URL="LTI/forskrift/1989-06-30-536/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Søknad om etablering av hjorteviltoppdrett sendes fylkesmannen i 7 eksemplarer. Søknaden skal inneholde:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">opplysninger om eiendomsforhold, leieavtaler og bruksrettigheter, arealets størrelse og beskaffenhet (topografi, vegetasjon, markslag o.l.)</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">opplysninger om dyreart, antall dyr i innhegningen og om hvordan livdyr planlegges anskaffet</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">opplysninger om gjerdetype og eventuelle andre faste anlegg</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/4/" id="kapittel-2-paragraf-2-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/4/ledd/1/" id="kapittel-2-paragraf-2-ledd-1-punkt-4-ledd-1">en redegjørelse for dagens bruk av området og hvilke allmenne og næringsmessige interesser som kan tenkes å bli berørt av oppdrettet</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/5/" id="kapittel-2-paragraf-2-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/5/ledd/1/" id="kapittel-2-paragraf-2-ledd-1-punkt-5-ledd-1">oversiktskart i målestokk 1:50.000 som viser innhegningens lokalisering</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/1/punkt/6/" id="kapittel-2-paragraf-2-ledd-1-punkt-6"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/1/punkt/6/ledd/1/" id="kapittel-2-paragraf-2-ledd-1-punkt-6-ledd-1">detaljkart i målestokk 1:5.000 – 1:20.000 (økonomisk kart) der innhegningen er tegnet inn.</article></article></li></ul></article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Søkeren plikter samtidig å gi melding til bygningsrådet i kommunen.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1989-06-30-536/KAPITTEL_3" data-partID="k3"><h2>Kap. 3. Behandling av søknad</h2><article class="legalArticle" data-lovdata-URL="LTI/forskrift/1989-06-30-536/§5" data-name="§5" data-partID="§5" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Fylkesmannen sender søknaden til viltnemnda og helserådet i kommunen, fylkesfriluftsnemnda, fylkeslandbrukskontoret og fylkesveterinæren med en nærmere angitt frist for uttalelse. Innenfor reinbeiteområder sendes søknaden også til områdestyret.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Fylkesmannen skal sørge for at saken legges ut til offentlig ettersyn i vedkommende kommune etter kunngjøring i minst 2 aviser som er alminnelig lest på stedet.</article></article><article class="legalArticle" data-lovdata-URL="LTI/forskrift/1989-06-30-536/§6" data-name="§6" data-partID="§6" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Ved avgjørelsen av søknader om etablering av innhegning for oppdrett av hjortevilt, skal fylkesmannen vurdere hvilke allmenne interesser som blir berørt av tiltaket. Tillatelse bør som hovedregel ikke gis dersom innhegningen tenkes plassert i et viktig leveområde for viltlevende viltbestander. Det samme gjelder for områder av stor verdi for naturvern, friluftsliv og allmenn ferdsel. Tillatelse bør heller ikke gis dersom etablering medfører fare for miljømessig forurensning, eller sterke næringsmessige hensyn taler imot. Fylkesmannen kan også legge vekt på antallet innhegninger og samlet arealbruk i distriktet.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Innhegning for hjorteviltoppdrett skal plasseres slik i landskapet og i forhold til ferdselsårer at den ikke virker skjemmende eller er til vesentlig ulempe for ferdsel og annen virksomhet.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Det kan settes vilkår for tillatelse til å oppføre innhegning.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">Før tillatelse gis må nødvendige uttalelser og tillatelser fra plan- og bygningsmyndighet, viltnemnd, helseråd, fylkesfriluftsnemnd, fylkeslandbrukskontor, fylkesveterinær og eventuelt andre berørte organer foreligge.</article><article class="legalP" data-absoluteaddress="/kapittel/3/paragraf/2/ledd/5/" id="kapittel-3-paragraf-2-ledd-5">Gjenpart av tillatelsen sendes Miljøverndepartementet, Landbruksdepartementet, Direktoratet for naturforvaltning, kommunen og de organer som har hatt saken til uttalelse. Fylkesmannens vedtak kan i samsvar med forvaltningslovens regler påklages til Direktoratet for naturforvaltning.</article></article><article class="legalArticle" data-lovdata-URL="LTI/forskrift/1989-06-30-536/§7" data-name="§7" data-partID="§7" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dersom vedkommende hjorteviltart ikke forekommer i naturlige bestander i distriktet fra før, må spørsmålet om å sette ut vilt i innhegningen avgjøres av Direktoratet for naturforvaltning. I slike tilfeller sluttbehandler fylkesmannen spørsmålet om å etablere innhegning, og sender deretter saken samlet med sin tilrådning til Direktoratet for naturforvaltning for avgjørelse av spørsmålet om utsetting av vedkommende viltart. Direktoratets vedtak kan i samsvar med forvaltningslovens regler påklages til Miljøverndepartementet.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1989-06-30-536/KAPITTEL_4" data-partID="k4"><h2>Kap. 4. Krav til innhegningen</h2><article class="legalArticle" data-lovdata-URL="LTI/forskrift/1989-06-30-536/§8" data-name="§8" data-partID="§8" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Innhegning som skal godkjennes for hjorteviltoppdrett, skal ha et areal som er større enn 100 da og mindre enn 1.000 da. Arealet skal ha en tilfredsstillende sammensetning av beitemark og områder med skjul og ly for vedkommende hjorteviltart. Arealkravene gjelder den samlede størrelse av innhegningen, og er ikke til hinder for at det kan være mindre innhegninger for særskilte driftsmessige formål innenfor yttergjerdet.</article></article><article class="legalArticle" data-lovdata-URL="LTI/forskrift/1989-06-30-536/§9" data-name="§9" data-partID="§9" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Yttergjerde omkring innhegning for hjorteviltoppdrett skal være minst 1,9 meter høgt over bakken. Gjerdet skal bestå av rustbeskyttet netting av særskilt viltgjerdekvalitet og ha en maskevidde i nettingens nedre del på 10-15 cm og i øvre del på 20-30 cm. Gjerdenettingen skal være godt strekt og tilstrekkelig sikret mot at dyra kan grave seg under den.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">25-30 cm ovenfor nettingens overkant skal gjerdet utstyres med et frittliggende, godt synlig armert plastband eller tilsvarende, f.eks. elektrisk tråd. Piggtråd skal ikke benyttes.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Gjerdenettingen skal festes i stolper av metall eller stolper av trykkimpregnert/råtemotstandig trevirke. Stolpene må ha tilstrekkelig høgde i forhold til gjerdet, og de skal være forsvarlig forankret i bakken. Stolpene plasseres med en innbyrdes avstand i samsvar med gjerdefabrikantens anbefalinger, dog ikke med større avstand enn 6 meter. Hjørnestolper skal plasseres på innsiden av nettingen, steinsettes eller støpes fast og sikres med skråstøtter. Gjerdets hjørner skal ikke utformes med en vinkel som er mindre enn 90 grader.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Grind må ha en høgde og utforming som tilsvarer gjerdet, og må kunne stenges og låses forsvarlig. Grind inn til innhegningen skal holdes låst.</article><article class="legalP" data-absoluteaddress="/kapittel/4/paragraf/2/ledd/5/" id="kapittel-4-paragraf-2-ledd-5">Inne i innhegningen skal det være en forsvarlig utformet felle der dyr kan fanges inn og håndteres enkeltvis på en tilfredsstillende måte.</article><article class="legalP" data-absoluteaddress="/kapittel/4/paragraf/2/ledd/6/" id="kapittel-4-paragraf-2-ledd-6">Dersom topografiske, klimatiske eller andre særlige forhold gjør det nødvendig, kan fylkesmannen sette strengere vilkår for høgde og utforming av yttergjerde enn det som er fastsatt i disse bestemmelser.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1989-06-30-536/KAPITTEL_5" data-partID="k5"><h2>Kap. 5. Merking og rømming</h2><article class="legalArticle" data-lovdata-URL="LTI/forskrift/1989-06-30-536/§10" data-name="§10" data-partID="§10" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Eieren av innhegning for hjorteviltoppdrett plikter å merke hvert enkelt dyr i innhegningen med øremerke av metall og et lett synlig plastmerke. Merkene skal være av standardisert type med opplysninger om eierens navn og adresse.</article></article><article class="legalArticle" data-lovdata-URL="LTI/forskrift/1989-06-30-536/§11" data-name="§11" data-partID="§11" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Hjortevilt som har rømt fra innhegning blir å anse som viltlevende.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Eieren har likevel rett til å fange inn merket, rømt hjortevilt som befinner seg innenfor en avstand av 5 km fra innhegningen. Slik innfanging kan bare skje innen 1 måned etter rømming. Fylkesmannen kan i spesielle tilfelle forlenge fristen med inntil 6 måneder.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Melding om hjortevilt som har rømt fra innhegning, skal uten opphold gis til viltnemnda og fylkesmannen. Eieren plikter også umiddelbart å rapportere til de samme instanser om innfanging av rømte dyr. Viltnemnda kan føre slik kontroll med innfangingen som den finner nødvendig.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1989-06-30-536/KAPITTEL_6" data-partID="k6"><h2>Kap. 6. Forskjellige bestemmelser</h2><article class="legalArticle" data-lovdata-URL="LTI/forskrift/1989-06-30-536/§12" data-name="§12" data-partID="§12" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Offentlig viltmyndighet skal til enhver tid ha rett til å inspisere hjorteviltinnhegning og til å få tatt prøver for å fastslå blod- og vevstyper hos hjortevilt i innhegning. Dersom ulovlig import blir påvist, kan Direktoratet for naturforvaltning kreve at hele besetningen i innhegningen slaktes eller føres ut av landet innenfor en nærmere angitt frist.</article></article><article class="legalArticle" data-lovdata-URL="LTI/forskrift/1989-06-30-536/§13" data-name="§13" data-partID="§13" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Enhver form for jakt på hjortevilt i innhegning for hjorteviltoppdrett er forbudt.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Avliving av hjortevilt i innhegning skal skje i samsvar med forskrifter gitt med hjemmel i dyrevernloven.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">Uttak av slaktedyr i innhegning for hjorteviltoppdrett kan skje uten hensyn til jakttider og fredningsbestemmelser.</article></article><article class="legalArticle" data-lovdata-URL="LTI/forskrift/1989-06-30-536/§14" data-name="§14" data-partID="§14" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Ved overdragelse av livdyr mellom ulike innhegninger for hjorteviltoppdrett, skal både selger og kjøper sende skriftlig melding til de berørte viltnemnder og fylkesmenn. Dersom hjorteviltarten ikke forekommer i naturlige bestander i distriktet fra før, kreves forhåndstillatelse fra Direktoratet for naturforvaltning, jf § 7. Et standardisert meldingsskjema fra Direktoratet for naturforvaltning skal benyttes.</article></article><article class="legalArticle" data-lovdata-URL="LTI/forskrift/1989-06-30-536/§15" data-name="§15" data-partID="§15" data-absoluteaddress="/kapittel/6/paragraf/4/" id="kapittel-6-paragraf-4"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/6/paragraf/4/ledd/1/" id="kapittel-6-paragraf-4-ledd-1">Dersom driften av et hjorteviltoppdrett opphører, plikter innehaveren å gi melding om dette til fylkesmannen innen 3 måneder. Innehaveren plikter videre å sørge for at gjerder og øvrige anlegg blir fjernet innenfor en frist som fylkesmannen fastsetter.</article></article><article class="legalArticle" data-lovdata-URL="LTI/forskrift/1989-06-30-536/§16" data-name="§16" data-partID="§16" data-absoluteaddress="/kapittel/6/paragraf/5/" id="kapittel-6-paragraf-5"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/6/paragraf/5/ledd/1/" id="kapittel-6-paragraf-5-ledd-1">Direktoratet for naturforvaltning kan i særlige tilfelle dispensere fra bestemmelsene i denne forskrift.</article></article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1989-06-30-536/KAPITTEL_7" data-partID="k7"><h2>Kap. 7. Ikrafttreden og straff</h2><article class="legalArticle" data-lovdata-URL="LTI/forskrift/1989-06-30-536/§17" data-name="§17" data-partID="§17" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Innhegning for oppdrett av hjortevilt som allerede er etablert, skal eieren melde til registrering hos fylkesmannen innen 3 måneder etter denne forskrifts ikrafttreden. Fylkesmannen kan fastsette vilkår for fortsatt drift i samsvar med bestemmelsene i denne forskrift.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Innhegning som ikke er registrert innen fristens utløp, blir å betrakte som ulovlig. I slike tilfeller kan § 15, 2. punktum, gis tilsvarende anvendelse. Direktoratet for naturforvaltning bestemmer hvordan eventuelle dyr i innhegningen skal ivaretas.</article></article><article class="legalArticle" data-lovdata-URL="LTI/forskrift/1989-06-30-536/§18" data-name="§18" data-partID="§18" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Dersom pålegg vedtatt i medhold av § 12, 2. punktum, § 15, 2. punktum og § 17, 2. ledd ikke blir etterkommet, kan Direktoratet for naturforvaltning sørge for iverksetting av nødvendige tiltak for eiers regning. Det samme gjelder dersom tillatelsen til etablering og drift er trukket tilbake i medhold av § 3.</article></article><article class="legalArticle" data-lovdata-URL="LTI/forskrift/1989-06-30-536/§19" data-name="§19" data-partID="§19" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Overtredelse av bestemmelsene i denne forskrift straffes etter straffereglene i viltlovens § 56.</article></article><article class="legalArticle" data-lovdata-URL="LTI/forskrift/1989-06-30-536/§20" data-name="§20" data-partID="§20" data-absoluteaddress="/kapittel/7/paragraf/4/" id="kapittel-7-paragraf-4"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/7/paragraf/4/ledd/1/" id="kapittel-7-paragraf-4-ledd-1">Forskriften trer i kraft 1. september 1989.</article></article></section></main></body></html>