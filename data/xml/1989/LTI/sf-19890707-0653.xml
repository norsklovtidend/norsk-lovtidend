<!DOCTYPE html><html lang="no"><head><title>Forskrift om forskningsavgift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1989-07-07-653</dd><dt class="dokid">DokumentID</dt><dd class="dokid">LTI/forskrift/1989-07-07-653</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 15</dd><dt class="dateInForce">I kraft fra</dt><dd class="dateInForce">1989-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1970-06-26-74</li></ul></dd><dt class="dateOfPublication">Kunngjort</dt><dd class="dateOfPublication">1989-08-17</dd><dt class="title">Tittel</dt><dd class="title">Forskrift om forskningsavgift.</dd><dt class="refid">RefID</dt><dd class="refid">forskrift/1989-07-07-653</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forskningsavgift.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li></ul></dd></dl></header><main class="documentBody" data-lovdata-URL="LTI/forskrift/1989-07-07-653" id="dokument"><h1>Forskrift om forskningsavgift.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 7. juli 1989 i medhold av lov av 26. juni 1970 nr. 74 om forskningsavgift på visse landbruksprodukter.</article><article class="legalArticle" data-lovdata-URL="LTI/forskrift/1989-07-07-653/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskningsavgift etter disse forskrifter innbetales til og oppkreves av fondsstyret (jfr. lovens § 4) eller den dette bemyndiger. Avgiftssatsen fastsettes av Landbruksdepartementet for tre år om gangen (jfr. lovens § 2) og skal ikke overstige 0,3 % av verdien. Fondsstyret kan omregne avgiften til en øresats.</article></article><article class="legalArticle" data-lovdata-URL="LTI/forskrift/1989-07-07-653/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enhver som bruker norskprodusert og/eller importert kjøtt (herunder fjørfekjøtt), flesk, egg, grønnsaker, poteter, frukt og bær (herunder ville bær) i ervervsmessig bearbeiding eller i fremstilling av nærings- og nytelsesmidler, plikter å svare forskningsavgift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ved import av ferdigvarer og halvfabrikata fremstilt av de nevnte råvarer, plikter importøren å svare avgiften. Varer kan fritas for avgift dersom de innføres tollfritt i henhold til tolltariffens innledende bestemmelser: § 11 pkt. 4, 6, 8, 9, 10, 12, første ledd, 14 c, 24 og 26, § 14 nr. 4. Fritak for avgift kan også gis ved særlige forhold, som for de varer som går under merverdiavgiftsforskriftene nr. 12 § 5 pkt. 1, 2.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">De varer som i henhold til internasjonale avtaler eller konvensjoner er fritatt for toll og avgifter, kan også fritas for avgift. Varer som ikke kommer frem til bestemmelsesstedet, samt for manko som oppstår ved lagring på tollager – og i de tilfeller det samlede toll- og avgiftsbeløp utgjør mindre enn kr. 100 – er fritatt for avgift. Tollvesenet kan foreta etterberegning eller tilbakebetaling av avgift etter samme bestemmelser som gjelder for toll i henhold til tollvesenets §§ 58 og 59.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Avgift betalt på importerte varer som nyttes til annet enn næringsmidler, skal tilbakebetales fra Fondet.</article></article><article class="legalArticle" data-lovdata-URL="LTI/forskrift/1989-07-07-653/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Avgiftsplikten inntrer når råvaren kjøpes inn (mottas) fra produsent. For råvarer fra foredlingsbedriftens egen produksjon og kontraktsproduksjon inntrer avgiftsplikten når varen tas inn i industriell bearbeiding.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Avgiften beregnes av brutto fakturabeløp eksklusive merverdiavgift. For varer av egen produksjon og kontraktsproduksjon beregnes avgiften av det beløp som må betales for tilsvarende vare ved ordinært innkjøp. Ved import legges tollverdien for varen (råvaren, halvfabrikata, ferdigvaren) til grunn.</article></article><article class="legalArticle" data-lovdata-URL="LTI/forskrift/1989-07-07-653/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For norskproduserte varer med unntak av kjøtt skal avgiften innbetales kvartalsvis og innen 30 dager etter utgangen av kvartalet. På norskprodusert kjøtt vil det bli fortløpende oppkreving. Ved import skal avgiften betales etter samme bestemmelser som gjelder for toll. Fondsstyret kan fastsette andre innbetalingsordninger når dette anses praktisk. Ved innførsel skal tollvesenet stå for innkrevningen. Fondsstyret bestemmer ellers hvem som skal stå for innkrevning av avgiften.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Betales ikke avgiften i rett tid skal det betales morarente.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Er ikke oppgave innkommet i rett tid, kan avgiftsgrunnlaget fastsettes ved skjønn etter Landbruksdepartementets bestemmelser, eller den dette bemyndiger. Fondsstyret kan gi utfyllende retningslinjer om de oppgaver de avgiftspliktige skal gi.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Oppgaver over avgiftsgrunnlaget skal være attestert av den avgiftspliktiges revisor.</article></article><article class="legalArticle" data-lovdata-URL="LTI/forskrift/1989-07-07-653/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Landbruksdepartementet eller den dette bemyndiger avgjør i tvilstilfeller hvilke varegrupper det skal svares avgift av. Landbruksdepartementet kan også i særlige tilfeller frita varegrupper for avgift.</article></article><article class="legalArticle" data-lovdata-URL="LTI/forskrift/1989-07-07-653/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Departementet eller den som overdras slik myndighet skal ha rett til hos enhver som fremstiller, lagrer eller transporterer varer etter disse forskriftene, å foreta bokettersyn og kreve alle opplysninger som er nødvendige for gjennomføringen av kontroll av de avgiftspliktige.</article></article><article class="legalArticle" data-lovdata-URL="LTI/forskrift/1989-07-07-653/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft 1. august 1989. Samtidig oppheves forskrift om forskningsavgift av 5. desember 1974 og 9. mai 1975. Skyldig forskningsavgift for perioden 1. januar – 31. juli 1989 forfaller til betaling 31. oktober 1989.</article></article></main></body></html>