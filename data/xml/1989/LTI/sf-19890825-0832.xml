<!DOCTYPE html><html lang="no"><head><title>Forskrift om vaktvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:54</dd><dt class="legacyID">Datokode</dt><dd class="legacyID">FOR-1989-08-25-832</dd><dt class="dokid">DokumentID</dt><dd class="dokid">LTI/forskrift/1989-08-25-832</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 17</dd><dt class="dateInForce">I kraft fra</dt><dd class="dateInForce">1989-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-05-13-29/§6</li></ul></dd><dt class="dateOfPublication">Kunngjort</dt><dd class="dateOfPublication">1989-09-20</dd><dt class="title">Tittel</dt><dd class="title">Forskrift om vaktvirksomhet.</dd><dt class="refid">RefID</dt><dd class="refid">forskrift/1989-08-25-832</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vaktvirksomhet.<ul class="tocSubUl"><li>§ 1. Forskriftenes virkeområde</li><li>§ 2. Tillatelse</li><li>§ 3. Tillatelsens innhold</li><li>§ 4. Krav til ansatte</li><li>§ 5. Utdanning</li><li>§ 6. Uniform</li><li>§ 7. Legitimasjon</li><li>§ 8. Bruk av hund</li><li>§ 9. Våpen m.v.</li><li>§ 10. Gebyrer</li><li>§ 11. Ikrafttredelses- og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1989-08-25-832" id="dokument"><h1>Forskrift om vaktvirksomhet.</h1><article class="legalP" data-absoluteaddress="/ledd/1/" id="ledd-1">Gitt av Justis- og politidepartementet 25. august 1989 i medhold av lov nr. 29 av 13. mai 1988 om vaktvirksomhet § 6.</article><article class="legalArticle" data-lovdata-URL="LTI/forskrift/1989-08-25-832/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftenes virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Reglene om vaktvirksomhet gjelder ervervsmessig vaktvirksomhet av en viss varighet og omfang. De gjelder ikke for egenvakthold eller for nabohjelp eller andre vaktoppdrag av sporadisk art, lite omfang eller mot liten godtgjørelse.</article></article><article class="legalArticle" data-lovdata-URL="LTI/forskrift/1989-08-25-832/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tillatelse</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad om tillatelse til å utøve eller inngå avtale om vaktvirksomhet skrives på blankett fastsatt av Justisdepartementet. Det samme gjelder ved endringer i virksomheten som medfører at ny tillatelse må gis, jfr. lovens § 3, jfr. § 1.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Søknad om slik virksomhet i ett politidistrikt sendes og avgjøres av vedkommende politimester eller vedkommende landsdelspolitimester dersom virksomheten vil omfatte flere politidistrikt. Dersom virksomheten vil omfatte flere landsdelspolitidistrikter, sendes søknaden til landsdelspolitimesteren der virksomheten har sitt hovedsete. De aktuelle politimestre i landsdelen(e) skal uttale seg før tillatelsen gis.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Avslag på søknad om tillatelse eller tilbakekallelse av gitt tillatelse kan påklages til Justisdepartementet, jfr. forvaltningsloven § 28.</article></article><article class="legalArticle" data-lovdata-URL="LTI/forskrift/1989-08-25-832/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatelsens innhold</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tillatelse til å utøve eller inngå avtale om vaktvirksomhet gis på vilkår angitt i lov og forskrift, for bestemte former for vaktvirksomhet og for nærmere angitte geografiske områder.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Utover dette kan det stilles vilkår som lokale forhold gjør nødvendig.</article></article><article class="legalArticle" data-lovdata-URL="LTI/forskrift/1989-08-25-832/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Krav til ansatte</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Når tilfredsstillende vandel etter lovens § 4 skal vurderes skal det kreves uttømmende politiattest, jfr. § 6, tredje ledd i lov om strafferegistrering, og § 12, pkt. 4 litra e i forskrifter om strafferegistrering gitt av Justis- og politidepartementet 20. desember 1974 i medhold av strafferegistreringsloven.</article></article><article class="legalArticle" data-lovdata-URL="LTI/forskrift/1989-08-25-832/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Utdanning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Personer som utfører vakttjeneste skal innen seks måneder etter påbegynt tjeneste ha gjennomgått en obligatorisk grunnutdanning på 80 timer i regi av vedkommende virksomhet. Opplæringsprogrammet, som skal ha en praktisk og en teoretisk del, skal være godkjent av politimyndighet som nevnt i § 2, annet ledd. For bestemte typer oppdrag eller når det er behov for det, kan samme myndighet kreve at spesialutdanning eller ytterligere opplæring blir gitt.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Når særlige forhold tilsier det, kan vedkommende politimyndighet gjøre unntak fra kravene i denne bestemmelse.</article></article><article class="legalArticle" data-lovdata-URL="LTI/forskrift/1989-08-25-832/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Uniform</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Personer som utfører vakttjeneste skal bære uniform, godkjent av politimyndighet som nevnt i § 2, annet ledd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Uniformen må ikke kunne forveksles med politiets, og den skal tydelig være forsynt med firmanavn og merket med ordet «vekter» på venstre brystside.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Når særlige grunner taler for det, kan samme myndighet gi tillatelse til at ansatte under utførelse av nærmere angitte oppgaver ikke bærer uniform.</article></article><article class="legalArticle" data-lovdata-URL="LTI/forskrift/1989-08-25-832/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Legitimasjon</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Personer som utfører vakttjeneste plikter å medbringe legitimasjon utstedt av vedkommende virksomhet og godkjent av politimyndighet som nevnt i § 2, annet ledd. Legitimasjonen skal fremvises på forlangende av politiet.</article></article><article class="legalArticle" data-lovdata-URL="LTI/forskrift/1989-08-25-832/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Bruk av hund</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Hund kan benyttes til egenbeskyttelse under utførelse av vakttjeneste i samsvar med instruks for opplæring, godkjenning m.v. og bruk av hund, utarbeidet av vaktvirksomheten og godkjent av politimyndighet som nevnt i § 2, annet ledd.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Under utførelse av vakttjeneste skal hunden som regel føres i kort line. Hunden skal kunne lystre føreren. Hunden kan ikke benyttes på annen måte, herunder utplasseres på vaktsteder uten kontinuerlig tilsyn uten etter tillatelse fra politimyndighet som nevnt i § 2, annet ledd, i spesielle tilfeller.</article></article><article class="legalArticle" data-lovdata-URL="LTI/forskrift/1989-08-25-832/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Våpen m.v.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Personer som utfører vakttjeneste skal som regel være ubevæpnet. De kan imidlertid, når tjenesten tilsier det, utstyres med batong. For spesiell vakttjeneste kan politimyndighet som nevnt i § 2, annet ledd gi tillatelse til å bære gassvåpen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">I de tilfelle hvor person eller foretak gis våpentillatelse etter våpenloven, skal samme myndighet samtidig godkjenne instruks som sikrer forsvarlig oppbevaring, opplæring i og bruk av våpen.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Når tjenesten tilsier det, kan håndjern medbringes for vekterens sikkerhet. Håndjern kan i så fall kun anvendes på person som truer med eller gjør seg skyldig i vold og når forholdene forøvrig gir grunn til frykt for at vedkommende vil utøve vold.</article></article><article class="legalArticle" data-lovdata-URL="LTI/forskrift/1989-08-25-832/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Gebyrer</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For tillatelse til å utøve eller inngå avtale om vaktvirksomhet innen et distrikt betales forskuddsvis et grunngebyr tilsvarende 20 ganger rettsgebyret til den myndighet som gir tillatelsen. I tillegg betales et gebyr tilsvarende 3 ganger rettsgebyret for hvert politidistrikt hvor virksomheten skal utøves. Ved endringer i virksomheten som medfører at ny tillatelse må gis, jfr særlig lovens § 3, jfr. § 1, betales et gebyr tilsvarende 3 ganger rettsgebyret.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Hver gang feilalarm utløses ved alarm terminert til politiet, eller politiet rykker ut på grunn av feilalarm meldt fra en vaktvirksomhet, betaler virksomheten et gebyr tilsvarende 2 ganger rettsgebyret til politimyndighet som nevnt i § 2, annet ledd.</article></article><article class="legalArticle" data-lovdata-URL="LTI/forskrift/1989-08-25-832/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelses- og overgangsbestemmelser</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriftene trer i kraft 1. oktober 1989.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Søknad om tillatelse til å utøve eller inngå avtale om vaktvirksomhet drevet før loven trer i kraft (1. oktober 1989), skal være sendt politimyndighet som nevnt i § 2, annet ledd innen 3 måneder etter ikrafttredelsen, dvs. innen 1. januar 1990. Forutsatt at søknad er avsendt innen fristen, kan slik virksomhet utøves inntil avgjørelse foreligger.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Dersom søknaden blir avslått, kan søkeren gis en frist på ytterligere 1 måned for å tilpasse seg lovens og forskriftenes krav.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Dersom noen tilfeller i lovens § 5, første ledd inntreffer, kan det gis frist på inntil 3 måneder for tilpasning til lovens og forskriftenes krav for fortsatt virksomhet.</article></article></main></body></html>