<!DOCTYPE html><html lang="no"><head><title>Forskrift om endring i forskrift om besiktelse for utstedelse av sertifikater til passasjer-, lasteskip og lektere, og om andre besiktelser m.m.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:11</dd><dt class="legacyID">Datokode</dt><dd class="legacyID">FOR-1989-07-24-661</dd><dt class="dokid">DokumentID</dt><dd class="dokid">LTI/forskrift/1989-07-24-661</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 15</dd><dt class="dateInForce">I kraft fra</dt><dd class="dateInForce">1989-07-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1903-06-09-7</li><li>lov/1903-06-09-7/§1</li><li>lov/1903-06-09-7/§36</li><li>lov/1903-06-09-7/§41</li><li>lov/1903-06-09-7/§41</li><li>forskrift/1962-10-12-5</li><li>forskrift/1963-04-05-9</li><li>forskrift/1978-12-01-1</li><li>lov/1903-06-09-7</li></ul></dd><dt class="dateOfPublication">Kunngjort</dt><dd class="dateOfPublication">1989-08-17</dd><dt class="title">Tittel</dt><dd class="title">Forskrift om endring i forskrift om besiktelse for utstedelse av sertifikater til passasjer-, lasteskip og lektere, og om andre besiktelser m.m.</dd><dt class="refid">RefID</dt><dd class="refid">forskrift/1989-07-24-661</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om besiktelse for utstedelse av sertifikater til passasjer-, lasteskip og lektere, og om andre besiktelser m.m.</li></ul></dd></dl></header><main class="documentBody" data-lovdata-URL="LTI/forskrift/1989-07-24-661" id="dokument"><h1>Forskrift om endring i forskrift om besiktelse for utstedelse av sertifikater til passasjer-, lasteskip og lektere, og om andre besiktelser m.m.</h1><article class="legalP" data-absoluteaddress="/ledd/1/" id="ledd-1">Sjøfartsdirektoratet har 24. juli 1989 fastsatt forskrift om endring i forskrift av 15. juni 1987 nr. 506 om besiktelse for utstedelse av sertifikater til passasjer-, lasteskip og lektere, og om andre besiktelser m.m.</article><article class="legalP" data-absoluteaddress="/ledd/2/" id="ledd-2">Forskriften er fastsatt med hjemmel i lov av 9. juni 1903 nr. 7 om Statskontrol med Skibes Sjødyktighed m.v. §§ 1, 36, 41, 41a, 42, 55, 59, 94, 96, 97, 100 og 106, jfr. kgl.res. av 12. oktober 1962, kgl.res. av 5. april 1963 og kgl.res. av 1. desember 1978 om bemyndigelse til Sjøfartsdirektoratet til å utferdige forskrifter i medhold av sjødyktighetsloven.</article><article class="legalP" data-absoluteaddress="/ledd/3/" id="ledd-3">Forskriften inneholder blant annet bestemmelser om hvilke skip som skal ha passasjersertifikat. Som hovedregel skal skip med mer enn 12 passasjerer om bord og som ikke har sikkerhetssertifikat for passasjerskip ha passasjersertifikat. Dessuten skal skip med 12 passasjerer eller mindre om bord under nærmere angitte forutsetninger ha passasjersertifikat.</article><article class="legalP" data-absoluteaddress="/ledd/4/" id="ledd-4">Bestemmelser om besiktelse og kontroll av fartøy som anvendes til begrenset passasjerbefordring og hvor passasjersertifikat ikke kreves, er fastsatt i nytt kapittel VI. Tillatelse til begrenset passasjerbefordring utstedes for et spesielt angitt fartsområde og en bestemt anvendelse. Fartøy med slik tillatelse som nevnt, skal oppfylle bestemmelsene i nytt vedlegg C. Vedlegget inneholder bestemmelser om skrog og skrogarrangement, maskineri, stabilitet og fribord, tiltak mot brann, redningsutstyr, innredning og personsikkerhet, navigasjonshjelpemidler, fartøy med seil og førerens kvalifikasjoner.</article><article class="legalP" data-absoluteaddress="/ledd/5/" id="ledd-5">Videre inneholder forskriften bestemmelser om besiktelse av verneverdige skip, fartøy med seil som anvendes til passasjerbefordring samt av fiskefartøy som har gyldig farts- eller utstyrssertifikat og som skal anvendes til tur- og turisttrafikk med passasjerer om bord.</article><article class="legalP" data-absoluteaddress="/ledd/6/" id="ledd-6">Skip som får status som «verneverdig skip» av Riksantikvaren, kan få opprettholde sitt opprinnelige arrangement og utførelse mest mulig ved at sikkerheten ivaretas ved nærmere angitte begrensninger av driften, for eksempel ved reduksjon i fartsområde, drift i sommerhalvåret m.v.</article><article class="legalP" data-absoluteaddress="/ledd/7/" id="ledd-7">Fartøy med seil som anvendes til passasjerbefordring, skal ha passasjersertifikat eller tillatelse til begrenset passasjerbefordring. Slike fartøy skal som hovedregel behandles på samme måte som fartøy av tilsvarende størrelse uten seil. Dette innebærer at seilfartøy som benyttes til passasjerbefordring skal ha fremdriftsmaskineri. Seilskip uten fremdriftsmaskineri tillates ikke anvendt til passasjerbefordring, men verneverdige skip kan vurderes særskilt.</article><article class="legalP" data-absoluteaddress="/ledd/8/" id="ledd-8">Fiskefartøy med gyldig farts- eller utstyrssertifikat og som anvendes til tur- og turisttrafikk med mer enn 12 passasjerer, skal ha passasjersertifikat, eventuelt tillatelse til begrenset passasjerbefordring.</article><article class="legalP" data-absoluteaddress="/ledd/9/" id="ledd-9">Forskriften trer i kraft straks.</article><article class="legalP" data-absoluteaddress="/ledd/10/" id="ledd-10">Forskriften vil bli inntatt i Skipskontrollens Regler og omtalt i Meddelelser fra Sjøfartsdirektoratet. Den kan fås ved henvendelse til Sjøfartsdirektoratet, Ekspedisjonen, postboks 8123 Dep, 0032 Oslo 1.</article></main></body></html>