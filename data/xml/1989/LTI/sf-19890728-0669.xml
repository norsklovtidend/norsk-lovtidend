<!DOCTYPE html><html lang="no"><head><title>Midlertidige regler om sammenkalling av og arbeidsordningen i Sametinget.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:10</dd><dt class="legacyID">Datokode</dt><dd class="legacyID">FOR-1989-07-28-669</dd><dt class="dokid">DokumentID</dt><dd class="dokid">LTI/forskrift/1989-07-28-669</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 15</dd><dt class="dateInForce">I kraft fra</dt><dd class="dateInForce">1989-09-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1987-06-12-56/§3-1</li></ul></dd><dt class="dateOfPublication">Kunngjort</dt><dd class="dateOfPublication">1989-08-17</dd><dt class="title">Tittel</dt><dd class="title">Midlertidige regler om sammenkalling av og arbeidsordningen i Sametinget.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 28. juli 1989 med hjemmel i § 3-1 i lov av 12. juni 1987 nr. 56 om Sametinget og andre samiske rettsforhold (sameloven). Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1989-07-28-669</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidige regler om sammenkalling av og arbeidsordningen i Sametinget.<ul class="tocSubUl"><li>§ 1. Første ordinære samling.</li><li>§ 2. Åpning av den første ordinære samling.</li><li>§ 3. Midlertidig ledelse.</li><li>§ 4. Representantenes plassering.</li><li>§ 5. Fullmaktskomite.</li><li>§ 6. Godkjenning av fullmaktene.</li><li>§ 7. Midlertidig godkjenning av fullmaktene.</li><li>§ 8. Sametingsstyre</li><li>§ 9. Sammensetning</li><li>§ 10. Valg</li><li>§ 11. Møteoffentlighet.</li><li>§ 12. Tale og forslagsrett.</li><li>§ 13. Forhandlingsspråk.</li><li>§ 14. Bokføring av forhandlingene.</li><li>§ 15. Underretning om vedtak.</li><li>§ 16. Oppbevaring av dokumenter.</li><li>§ 17. Nedsettelse av utvalg.</li><li>§ 18. Saker til behandling i utvalg.</li><li>§ 19. Utvalgenes funksjonstid.</li><li>Kapittel 3. Forskjellige bestemmelser<ul class="tocSubUl"><li>§ 20. Administrasjon.</li><li>§ 21. Reglementets gyldighet.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1989-07-28-669" id="dokument"><h1>Midlertidige regler om sammenkalling av og arbeidsordningen i Sametinget.</h1><article class="legalArticle" data-lovdata-URL="LTI/forskrift/1989-07-28-669/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Første ordinære samling.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Første ordinære samling i Sametinget holdes innen utgangen av oktober måned, dog ikke før 1. oktober 1989, jfr. § 2-3, 4.ledd i sameloven. Samlingen skal gjøres alminnelig kjent med høvelig varsel ved kunngjøring.</article></article><article class="legalArticle" data-lovdata-URL="LTI/forskrift/1989-07-28-669/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Åpning av den første ordinære samling.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Sametingets første ordinære samling åpnes av den Kongen utpeker.</article></article><article class="legalArticle" data-lovdata-URL="LTI/forskrift/1989-07-28-669/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Midlertidig ledelse.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Sametingets første ordinære samling ledes av den departementet utpeker inntil leder er valgt av og blandt Sametingets medlemmer. Den utnevnte foretar navneopprop og mottar medlemmenes og varamedlemmenes fullmakter. Meldte forfall og permisjonssøknader refereres og avgjøres.</article></article><article class="legalArticle" data-lovdata-URL="LTI/forskrift/1989-07-28-669/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Representantenes plassering.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">I det samlede Sameting tar medlemmene plass etter nummerorden av valgkretsene (jfr. § 2-4) i sameloven</article></article><article class="legalArticle" data-lovdata-URL="LTI/forskrift/1989-07-28-669/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fullmaktskomite.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det velges av og blant Sametingets representanter en komite på 5 medlemmer med leder og nestleder, til å gjennomgå fullmaktene. I komiteen skal medlemmene så vidt mulig være geografisk fordelt på valgkretsene. Fullmaktskomiteen framlegger endelig innstilling om valgets godkjenning til avgjørelse i Sametinget. Prøving av fullmaktene skjer så snart som mulig av Sametinget i henhold til §§ 54-56 i regler for valg av sameting.</article></article><article class="legalArticle" data-lovdata-URL="LTI/forskrift/1989-07-28-669/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av fullmaktene.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Representantenes fullmakter godkjennes ved avstemning. Den enkelte representant deltar ikke i avstemningen om godkjennelse av sin egen fullmakt.</article></article><article class="legalArticle" data-lovdata-URL="LTI/forskrift/1989-07-28-669/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig godkjenning av fullmaktene.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Mangler det nødvendige opplysninger til godkjennelse av en representant, kan denne gis en midlertidig godkjennelse inntil neste samling i Sametinget, hvor endelig godkjennelse avgjøres.</article></article><article class="legalArticle" data-lovdata-URL="LTI/forskrift/1989-07-28-669/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sametingsstyre</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Sametinget velger et sametingsstyre til ledelse og drift av Sametingets virksomhet.</article></article><article class="legalArticle" data-lovdata-URL="LTI/forskrift/1989-07-28-669/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Sammensetning</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Sametingsstyret skal være sammensatt av en leder, nestleder og 3 medlemmer. Lederen er også leder for Sametinget.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Sametingsstyret fordeler selv oppgavene seg imellom.</article></article><article class="legalArticle" data-lovdata-URL="LTI/forskrift/1989-07-28-669/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Valg</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Leder, nestleder og medlemmer av sametingsstyret velges av og blant Sametingets representanter. I lederens og nestlederens fravær velges en setteleder blant sametingsstyrets medlemmer.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Valg av leder, nestleder og medlemmer til sametingsstyre skjer ved særskilt avstemning om hver enkelt plass.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">En kandidat er valgt til henholdsvis leder, nestleder eller medlem av sametingsstyret, dersom vedkommende oppnår mer enn halvparten av de avgitte stemmer ved første avstemning. Oppnår ingen mer enn halvparten av de avgitte stemmer, foretas ny avstemning. Her regnes den for valgt som har flest stemmer (enkelt flertall). Har flere fått enkelt flertall, foretas ny avstemning blant disse. Oppnår disse kandidatene like mange stemmer ved denne avstemning, avgjøres valget ved loddtrekning.</article></article><article class="legalArticle" data-lovdata-URL="LTI/forskrift/1989-07-28-669/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Møteoffentlighet.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Sametingets samlinger holdes for åpne dører. Likevel kan Sametinget treffe avgjørelser om at en enkelt sak skal behandles for lukkede dører. Forhandlinger om dette foregår for lukkede dører hvis Sametingets leder krever det, eller Sametinget vedtar det.</article></article><article class="legalArticle" data-lovdata-URL="LTI/forskrift/1989-07-28-669/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tale og forslagsrett.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Kun valgte representanter og innkalte vararepresentanter har tale og forslagsrett i saker som behandles under forhandlingene.</article></article><article class="legalArticle" data-lovdata-URL="LTI/forskrift/1989-07-28-669/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Forhandlingsspråk.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Under møtene i Sametinget har alle rett til å tale samisk eller norsk etter eget ønske.</article></article><article class="legalArticle" data-lovdata-URL="LTI/forskrift/1989-07-28-669/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Bokføring av forhandlingene.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Sametingets leder sørger for at forhandlingene ved møtene i Sametinget og sametingsstyret bokføres. Møtelederen og minst to andre representanter, underskriver forhandlingsboka for hvert møte.</article></article><article class="legalArticle" data-lovdata-URL="LTI/forskrift/1989-07-28-669/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Underretning om vedtak.</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Det skal etter hvert møte sendes utskrift av Sametingets møtebok til Sametingets representanter og vararepresentanter.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Lederen sørger videre for at underretning om vedtak og om melding fra offentlige myndigheter blir sendt rette vedkommende uten unødig opphold.</article></article><article class="legalArticle" data-lovdata-URL="LTI/forskrift/1989-07-28-669/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Oppbevaring av dokumenter.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Sametingets leder sørger for at Sametingets og sametingsstyrets bøker og dokumenter holdes forsvarlig oppbevart og ordnet.</article></article><article class="legalArticle" data-lovdata-URL="LTI/forskrift/1989-07-28-669/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Nedsettelse av utvalg.</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Sametinget nedsetter faste eller midlertidige utvalg etter bestemmelser fastsatt av Sametinget.</article></article><article class="legalArticle" data-lovdata-URL="LTI/forskrift/1989-07-28-669/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Saker til behandling i utvalg.</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">En sak kan på ethvert tidspunkt etter Sametingets bestemmelse henvises til utvalgsbehandling.</article></article><article class="legalArticle" data-lovdata-URL="LTI/forskrift/1989-07-28-669/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">Utvalgenes funksjonstid.</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Utvalgenes funksjonstid kan ikke overskride valgperioden.</article></article><section class="section" data-name="kap3" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1989-07-28-669/KAPITTEL_1" data-partID="k1"><h2>Kapittel 3. Forskjellige bestemmelser</h2><article class="legalArticle" data-lovdata-URL="LTI/forskrift/1989-07-28-669/§20" data-name="§20" data-partID="§20" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Administrasjon.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Norsk sameråds administrasjon går over til å bli Sametingets administrasjon fra det tidspunkt Sametinget trer i funksjon. Personalet ved administrasjonen ansettes av Sametinget.</article></article><article class="legalArticle" data-lovdata-URL="LTI/forskrift/1989-07-28-669/§21" data-name="§21" data-partID="§21" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Reglementets gyldighet.</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Bestemmelser i dette reglement har gyldighet inntil Sametinget selv fastsetter regler i medhold av § 2-14 i lov om Sametinget og andre samiske rettsforhold (sameloven).</article></article></section></main></body></html>