<!DOCTYPE html><html lang="no"><head><title>Forskrift om stønad til høreapparater.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">FOR-1989-06-17-398</dd><dt class="dokid">DokumentID</dt><dd class="dokid">LTI/forskrift/1989-06-17-398</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 13</dd><dt class="dateInForce">I kraft fra</dt><dd class="dateInForce">1989-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-04-18-929</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§2-5</li></ul></dd><dt class="dateOfPublication">Kunngjort</dt><dd class="dateOfPublication">1989-07-17</dd><dt class="title">Tittel</dt><dd class="title">Forskrift om stønad til høreapparater.</dd><dt class="refid">RefID</dt><dd class="refid">forskrift/1989-06-17-398</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om stønad til høreapparater.<ul class="tocSubUl"><li>§ 1. Personkrets</li><li>§ 2. Stønadsomfang</li><li>§ 3. Gjenanskaffelse</li><li>§ 4. Rekvisisjon av høreapparat og ørepropp.</li><li>§ 5. Undersøkelse av den hørselshemmede. Avtrykk av øregang. Tilpasning av høreapparat.</li><li>§ 6. Leverings- og prisavtaler</li><li>§ 7. Eiendomsforhold</li><li>§ 8. Godtgjørelse av utgifter til høreapparat m.v.</li><li>§ 9. Godtgjørelse av utgifter til legeundersøkelse</li><li>§ 10. Godtgjørelse av reiseutgifter</li><li>§ 11. Den praktiske gjennomføringen</li><li>§ 12. Ikrafttreden og overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1989-06-17-398" id="dokument"><h1>Forskrift om stønad til høreapparater.</h1><article class="legalP" data-absoluteaddress="/ledd/1/" id="ledd-1">Fastsatt av Sosialdepartementet 17. juni 1989 i medhold av lov av 17. juni 1966 nr. 12 om folketrygd § 2-5 nr. 3 bokstav b.</article><article class="legalArticle" data-lovdata-URL="LTI/forskrift/1989-06-17-398/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Personkrets</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Stønad til høreapparat ytes til trygdet som har et hørselstap av et slikt omfang at høreapparat er av vesentlig betydning for den trygdedes hørselsfunksjon.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Rikstrygdeverket kan gi nærmere retningslinjer.</article></article><article class="legalArticle" data-lovdata-URL="LTI/forskrift/1989-06-17-398/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Stønadsomfang</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Trygden yter stønad til anskaffelse av høreapparat med tilbehør og individuelt tilpassede ørepropper etter bestemmelsene i §§ 3-8.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">I tillegg yter trygden godtgjørelse av utgifter til<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/2/ledd/2/punkt/1/" id="paragraf-2-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/2/ledd/2/punkt/1/ledd/1/" id="paragraf-2-ledd-2-punkt-1-ledd-1">3 batterier eller ladeapparat med 2 akkumulatorer til hvert høreapparat. Det ytes ikke godtgjørelse til senere anskaffelse av batterier eller ladeapparat/akkumulatorer etter disse forskrifter. Dette gjelder også ved yrkesskade/yrkessykdom.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/2/ledd/2/punkt/2/" id="paragraf-2-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/2/ledd/2/punkt/2/ledd/1/" id="paragraf-2-ledd-2-punkt-2-ledd-1">legeundersøkelse etter bestemmelsene i § 9 og</article></article></li><li data-li-identifier="c." data-name="c."><article class="listArticle" data-absoluteaddress="/paragraf/2/ledd/2/punkt/3/" id="paragraf-2-ledd-2-punkt-3"><span class="data-originalId">c.</span><article class="legalP" data-absoluteaddress="/paragraf/2/ledd/2/punkt/3/ledd/1/" id="paragraf-2-ledd-2-punkt-3-ledd-1">reiseutgifter etter bestemmelsene i § 10.</article></article></li></ul></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">For barn under 18 år dekker trygden også nødvendige utgifter til service og reparasjon av høreapparater som det er ytt stønad til.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Utgifter til reparasjon av skader som skyldes skjødesløs behandling, godtgjøres ikke. Dette gjelder likevel ikke skader som skyldes barns normale aktiviteter.</article></article><article class="legalArticle" data-lovdata-URL="LTI/forskrift/1989-06-17-398/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gjenanskaffelse</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/punkt/1/" id="paragraf-3-punkt-1"><span class="data-originalId">1.</span><article class="legalP" data-absoluteaddress="/paragraf/3/punkt/1/ledd/1/" id="paragraf-3-punkt-1-ledd-1">Stønad til gjenanskaffelse av høreapparat ytes når det er gått minst 6 år siden den trygdede fikk stønad til høreapparat, og<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/1/ledd/1/punkt/1/" id="paragraf-3-punkt-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/1/ledd/1/punkt/1/ledd/1/" id="paragraf-3-punkt-1-ledd-1-punkt-1-ledd-1">høreapparatet ikke lenger fungerer tilfredsstillende og det ikke er regningssvarende å reparere det, eller</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/1/ledd/1/punkt/2/" id="paragraf-3-punkt-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/1/ledd/1/punkt/2/ledd/1/" id="paragraf-3-punkt-1-ledd-1-punkt-2-ledd-1">utprøving av nytt høreapparat har vist at dette gir den trygdede en vesentlig bedre hørselsfunksjon.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/punkt/2/" id="paragraf-3-punkt-2"><span class="data-originalId">2.</span><article class="legalP" data-absoluteaddress="/paragraf/3/punkt/2/ledd/1/" id="paragraf-3-punkt-2-ledd-1">Stønad til gjenanskaffelse kan ytes selv om det ikke er gått 6 år når:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/3/punkt/2/ledd/1/punkt/1/" id="paragraf-3-punkt-2-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/3/punkt/2/ledd/1/punkt/1/ledd/1/" id="paragraf-3-punkt-2-ledd-1-punkt-1-ledd-1">hørselstapet har endret seg slik at et nytt høreapparat med andre tekniske egenskaper kan gi en vesentlig bedre hørselsfunksjon, eller</article></article></li><li data-li-identifier="b." data-name="b."><article class="listArticle" data-absoluteaddress="/paragraf/3/punkt/2/ledd/1/punkt/2/" id="paragraf-3-punkt-2-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/3/punkt/2/ledd/1/punkt/2/ledd/1/" id="paragraf-3-punkt-2-ledd-1-punkt-2-ledd-1">det er kommet en ny type høreapparat på markedet som kan avhjelpe hørselstapet på en vesentlig bedre måte.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/punkt/3/" id="paragraf-3-punkt-3"><span class="data-originalId">3.</span><article class="legalP" data-absoluteaddress="/paragraf/3/punkt/3/ledd/1/" id="paragraf-3-punkt-3-ledd-1">Dersom den trygdede er under 18 år og har mistet eller ødelagt høreapparatet under lek eller annen aktivitet som er normal for alderen, kan det ytes stønad til nytt høreapparat selv om det ikke er gått 6 år siden vedkommende sist fikk stønad til høreapparat.</article></article></li></ul></article><article class="legalArticle" data-lovdata-URL="LTI/forskrift/1989-06-17-398/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Rekvisisjon av høreapparat og ørepropp.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Det er et vilkår for godtgjørelse av utgifter til høreapparat og ørepropp at det foreligger rekvisisjon fra hørselsentral eller fra øre-nese-halslege som fyller de krav og vilkår som er nevnt i § 5. Øre-nese-halslegen må videre ha fullmakt fra fylkeskommune til å rekvirere høreapparat. Rekvisisjon gis på blankett fastsatt av Rikstrygdeverket.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">Rekvisisjonen gis etter forutgående undersøkelse av den hørselshemmede og tilpassning av høreapparatet. Hørselsentralen kan dispensere fra kravet til forutgående undersøkelse ved rekvisisjon av høreapparat til pasient som er opptatt i eller undervises ved spesialinstitusjon for hørselshemmede, når det foreligger tilfredsstillende opplysninger om pasientens hørsel og erklæring fra institusjonens faglige leder om at vedkommende har nytte av høreapparatet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Rekvisisjon kan bare gis for høreapparat som omfattes av leverings- og prisavtale som nevnt i § 6 og som har gjennomgått offentlig leveransekontroll. Unntaksvis kan rekvisisjon gis for ny apparattype som det ikke er inngått avtale om, når dette er helt nødvendig for å oppnå et ønskelig resultat.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">En lege kan ikke gi rekvisisjon på høreapparat levert av firma som legen selv eller hans nærmeste pårørende har økonomiske interesser i.</article></article></li></ul></article><article class="legalArticle" data-lovdata-URL="LTI/forskrift/1989-06-17-398/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Undersøkelse av den hørselshemmede. Avtrykk av øregang. Tilpasning av høreapparat.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Den som utfører eller har ansvar for undersøkelse av den hørselshemmede, avtrykk av øregang for framstilling av ørepropper og tilpasning av høreapparat, skal fylle de krav til kvalifikasjoner som til enhver tid er fastsatt av helsedirektøren.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Helsedirektøren gir nærmere regler om hvilke undersøkelser som skal foretas og om hvilke krav som skal stilles til utstyr, lokaler m.v., og om faglig medvirkning ved tilpasning av høreapparater.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Når særlige grunner foreligger, kan helsedirektøren etter individuell vurdering fravike de krav og vilkår som er nevnt i denne paragraf.</article></article><article class="legalArticle" data-lovdata-URL="LTI/forskrift/1989-06-17-398/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Leverings- og prisavtaler</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Rikstrygdeverket skal inngå avtaler med importører/hovedleverandører om levering av og priser på høreapparater med tilbehør som trygden yter stønad til. Slike avtaler kan bare inngås for apparater som er typegodkjent etter regler fastsatt av helsedirektøren. Avtaler inngås for så mange apparattyper som er nødvendig for å dekke antatt behov til enhver tid.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Prisavtalene skal omfatte<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">pris for de enkelte typer av høreapparater levert fra importør/hovedforhandler.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">priser for reparasjoner m.v. ved verksted.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Rikstrygdeverket skal videre inngå avtaler med proppverksteder om levering av og priser på individuelt tilpassede ørepropper.</article></article><article class="legalArticle" data-lovdata-URL="LTI/forskrift/1989-06-17-398/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Eiendomsforhold</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Høreapparat og ladeapparat som det er ytt stønad til, er trygdens eiendom og skal leveres tilbake når det ikke lenger er bruk for apparatet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Departementet kan gi regler om gjenbruk av tilbakeleverte apparater.</article></article><article class="legalArticle" data-lovdata-URL="LTI/forskrift/1989-06-17-398/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Godtgjørelse av utgifter til høreapparat m.v.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Trygden yter godtgjørelse etter avtalte priser for<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">høreapparat med tilbehør og individuelt tilpassede ørepropper som er rekvirert i samsvar med forskriftene her.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">Godtgjørelsen kan begrenses til dekning av utgiftene ved gjenbruk av tilbakelevert høreapparat når slikt apparat fyller nødvendige kvalitetsmessige og funksjonelle krav,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">b.</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">reparasjoner ved verksted av høreapparater til barn under 18 år.</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For apparatservice hos lokal forhandler eller hørselsentral yter trygden en servicegodtgjørelse pr. høreapparat som utleveres til barn under 18 år. Godtgjørelsen fastsettes av departementet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Trygdekontorets forhåndsgaranti skal foreligge før høreapparatet utleveres. Rikstrygdeverket kan gjøre unntak fra dette.</article></article><article class="legalArticle" data-lovdata-URL="LTI/forskrift/1989-06-17-398/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Godtgjørelse av utgifter til legeundersøkelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Trygden yter godtgjørelse etter refusjonstakstene av utgifter til nødvendig legeundersøkelse i forbindelse med anskaffelse av høreapparat, jf. forskrifter for godtgjørelse av utgifter til legehjelp, fastsatt med hjemmel i § 2-5 nr. 1 i lov om folketrygd.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det ytes likevel full godtgjørelse av slike utgifter ved yrkesskade eller krigsskade, jf. lovens § 2-7 og lovene om krigspensjonering.</article></article><article class="legalArticle" data-lovdata-URL="LTI/forskrift/1989-06-17-398/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Godtgjørelse av reiseutgifter</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Dersom en trygdet må reise til lege eller hørselsentral i forbindelse med anskaffelse av høreapparat, godtgjøres nødvendige utgifter til skyss m.v. i samsvar med de forskrifter som er fastsatt i medhold av lovens § 2-6 nr. 1 og 2.</article></article><article class="legalArticle" data-lovdata-URL="LTI/forskrift/1989-06-17-398/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Den praktiske gjennomføringen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Rikstrygdeverket gir retningslinjer for den praktiske gjennomføringen av disse forskrifter og for trygdens oppgjør.</article></article><article class="legalArticle" data-lovdata-URL="LTI/forskrift/1989-06-17-398/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden og overgangsbestemmelser</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Disse forskrifter trer i kraft 1. juli 1989. Samtidig oppheves midlertidig forskrift av 18. april 1986 nr. 929 når det gjelder stønad til høreapparater.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">For høreapparater som utleveres etter 30. juni 1989, men før 1. september 1989, yter trygden utleveringsgodtgjørelse eller forhandlergodtgjørelse dersom den trygdede før 1. juli 1989 har henvendt seg til hørselsentral eller øre-nese-halslege for å få høreapparat.</article></article></main></body></html>