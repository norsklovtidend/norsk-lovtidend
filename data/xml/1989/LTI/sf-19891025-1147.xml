<!DOCTYPE html><html lang="no"><head><title>Forskrift for erstatning for svikt i honningproduksjonen.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:21</dd><dt class="legacyID">Datokode</dt><dd class="legacyID">FOR-1989-10-25-1147</dd><dt class="dokid">DokumentID</dt><dd class="dokid">LTI/forskrift/1989-10-25-1147</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 21</dd><dt class="dateInForce">I kraft fra</dt><dd class="dateInForce">1990-01-01</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1989-12-08</dd><dt class="title">Tittel</dt><dd class="title">Forskrift for erstatning for svikt i honningproduksjonen.</dd><dt class="refid">RefID</dt><dd class="refid">forskrift/1989-10-25-1147</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for erstatning for svikt i honningproduksjonen.<ul class="tocSubUl"><li>1. Formål</li><li>2. Definisjoner<ul class="tocSubUl"><li>2.1 Tapsårsaker</li><li>2.2 Bruk</li><li>2.3 Bruker</li><li>2.4 Samdrift</li><li>2.5 Normalårs utbytte</li><li>2.6 Skadeårets utbytte</li><li>2.7 Tap av honning</li><li>2.8 Beregnet salgsinntekt av honning i skadeåret<ul class="tocSubUl"><li>3. Vilkår</li></ul></li><li>3.1 Krav til biholdere</li></ul></li><li>4. Erstatning og tilskott<ul class="tocSubUl"><li>4.1 Erstatning for svikt i honningproduksjonen<ul class="tocSubUl"><li>4.1.1 Tegnforklaring</li><li>4.1.2 Egenandel</li><li>4.1.3 Reduksjon av erstatning</li><li>4.1.4 Beregning av erstatning</li></ul></li></ul></li><li>5. Administrasjon<ul class="tocSubUl"><li>5.1 Landbrukskontorene</li><li>5.2 Fylkeslandbrukskontorene</li><li>5.3 Klageinstans</li><li>5.4 Protokoll og årsmelding</li></ul></li><li>6. Saksbehandling</li><li>7. Kontroll</li><li>8. Utbetaling, forskott</li><li>9. Etterbetaling, tilbakebetaling</li><li>10. Dispensasjon</li><li>11. Klage</li></ul></li></ul></dd></dl></header><main class="documentBody" data-lovdata-URL="LTI/forskrift/1989-10-25-1147" id="dokument"><h1>Forskrift for erstatning for svikt i honningproduksjonen.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 25. oktober 1989 etter samråd med Norges Bondelag og Norsk Bonde- og Småbrukarlag.</article> <article class="defaultP" margin-top="true"><i>Hjemmel</i></article><article class="legalP" data-absoluteaddress="/ledd/2/" id="ledd-2">Ordningen med erstatning for svikt i honningproduksjon m.v. er hjemlet i jordbruksavtalen 1989 med grunnlag i avlingsskadefondet.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1989-10-25-1147/KAPITTEL_1" data-partID="k1"><h2>1. Formål</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Formålet med ordningen er å gi erstatning til biholdere, med bihold som næring, som av klimatiske og andre årsaker har fått redusert honningutbytte eller tap av bifolk av grunner som biholderen ikke har vært herre over.</article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1989-10-25-1147/KAPITTEL_2" data-partID="k2"><h2>2. Definisjoner</h2><section class="section" data-name="kap2.1" data-section-type="default" data-absoluteaddress="/kapittel/2/kapittel/1/" id="kapittel-2-kapittel-1" data-lovdata-URL="LTI/forskrift/1989-10-25-1147/KAPITTEL_2-1" data-partID="k2-1"><h3>2.1 Tapsårsaker</h3><article class="legalP" data-absoluteaddress="/kapittel/2/kapittel/1/ledd/1/" id="kapittel-2-kapittel-1-ledd-1">Svikt i honningproduksjonen som følge av klimatiske årsaker med dårlig flyvær, redusert blomstring m.v.</article><article class="legalP" data-absoluteaddress="/kapittel/2/kapittel/1/ledd/2/" id="kapittel-2-kapittel-1-ledd-2">Skader på bifolk og kuber når det ikke blir gitt erstatning på andre måter.</article></section><section class="section" data-name="kap2.2" data-section-type="default" data-absoluteaddress="/kapittel/2/kapittel/2/" id="kapittel-2-kapittel-2" data-lovdata-URL="LTI/forskrift/1989-10-25-1147/KAPITTEL_2-2" data-partID="k2-2"><h3>2.2 Bruk</h3><article class="legalP" data-absoluteaddress="/kapittel/2/kapittel/2/ledd/1/" id="kapittel-2-kapittel-2-ledd-1">Det er ikke definert noen minstestørrelse på bruk for å få erstatning for svikt i honningproduksjonen.</article></section><section class="section" data-name="kap2.3" data-section-type="default" data-absoluteaddress="/kapittel/2/kapittel/3/" id="kapittel-2-kapittel-3" data-lovdata-URL="LTI/forskrift/1989-10-25-1147/KAPITTEL_2-3" data-partID="k2-3"><h3>2.3 Bruker</h3><article class="legalP" data-absoluteaddress="/kapittel/2/kapittel/3/ledd/1/" id="kapittel-2-kapittel-3-ledd-1">Som bruker av bigård regnes den som driver bigård som næring som helt eller delvis dekker biholderens samlede inntekt.</article><article class="legalP" data-absoluteaddress="/kapittel/2/kapittel/3/ledd/2/" id="kapittel-2-kapittel-3-ledd-2">Som bruker regnes også den som leier en bigård når leiebetingelsene er fastsatt i godkjent avtale som fyller vanlige krav til kontrakter. Forutsetningen er at leieavtalen omfatter hele bigården og ikke deler av den.</article><article class="legalP" data-absoluteaddress="/kapittel/2/kapittel/3/ledd/3/" id="kapittel-2-kapittel-3-ledd-3">Ungdom under utdanning kan ikke regnes som bruker. Fylkeslandbrukskontoret kan gjøre unntak når særlige grunner tilsier at ungdom under utdanning står som bruker.</article></section><section class="section" data-name="kap2.4" data-section-type="default" data-absoluteaddress="/kapittel/2/kapittel/4/" id="kapittel-2-kapittel-4" data-lovdata-URL="LTI/forskrift/1989-10-25-1147/KAPITTEL_2-4" data-partID="k2-4"><h3>2.4 Samdrift</h3><article class="legalP" data-absoluteaddress="/kapittel/2/kapittel/4/ledd/1/" id="kapittel-2-kapittel-4-ledd-1">Når en bigård eller to og flere bigårder blir drevet som samdrift av to eller flere personer, skal hver av brukerne opptre som brukere av hver sin like del av bigården ved søknad om erstatning for svikt i honningproduksjonen.</article></section><section class="section" data-name="kap2.5" data-section-type="default" data-absoluteaddress="/kapittel/2/kapittel/5/" id="kapittel-2-kapittel-5" data-lovdata-URL="LTI/forskrift/1989-10-25-1147/KAPITTEL_2-5" data-partID="k2-5"><h3>2.5 Normalårs utbytte</h3><article class="legalP" data-absoluteaddress="/kapittel/2/kapittel/5/ledd/1/" id="kapittel-2-kapittel-5-ledd-1">Normalårs utbytte er dokumentert honningutbytte i kg pr kube i gjennomsnitt de siste 5 år. Fylkeslandbrukskontoret kan gjøre unntak fra denne bestemmelse hvis det har forekommet minst 2 erstatningsår i 5-årsperioden. Slike år skal telle med 70 % av utbytte pr kube i gjennomsnitt for de resterende år i perioden. Salg av honning er definert som salgsbeløp i kroner oppgitt i næringsoppgave til ligningsmyndighetene. Dette beløp, dividert på oppgitt normalpris pr kg honning og antall kuber, gir kg honning pr kube i året.</article></section><section class="section" data-name="kap2.6" data-section-type="default" data-absoluteaddress="/kapittel/2/kapittel/6/" id="kapittel-2-kapittel-6" data-lovdata-URL="LTI/forskrift/1989-10-25-1147/KAPITTEL_2-6" data-partID="k2-6"><h3>2.6 Skadeårets utbytte</h3><article class="legalP" data-absoluteaddress="/kapittel/2/kapittel/6/ledd/1/" id="kapittel-2-kapittel-6-ledd-1">Skadeårets utbytte er lik dokumentert salg av honning i kroner minus verdien av overliggende lagerbeholdning pluss verdien av lagerbeholdningen av skadeårets produksjon dividert med normalpris for honning og antall kuber i skadeåret. Dette gir kg honning pr kube i skadeåret.</article></section><section class="section" data-name="kap2.7" data-section-type="default" data-absoluteaddress="/kapittel/2/kapittel/7/" id="kapittel-2-kapittel-7" data-lovdata-URL="LTI/forskrift/1989-10-25-1147/KAPITTEL_2-7" data-partID="k2-7"><h3>2.7 Tap av honning</h3><article class="legalP" data-absoluteaddress="/kapittel/2/kapittel/7/ledd/1/" id="kapittel-2-kapittel-7-ledd-1">Tap av honning er definert som differansen mellom kg honning pr kube i normalår og kg honning pr kube i skadeår.</article></section><section class="section" data-name="kap2.8" data-section-type="default" data-absoluteaddress="/kapittel/2/kapittel/8/" id="kapittel-2-kapittel-8" data-lovdata-URL="LTI/forskrift/1989-10-25-1147/KAPITTEL_2-8" data-partID="k2-8"><h3>2.8 Beregnet salgsinntekt av honning i skadeåret</h3><article class="legalP" data-absoluteaddress="/kapittel/2/kapittel/8/ledd/1/" id="kapittel-2-kapittel-8-ledd-1">Beregnet salgsinntekt er et statistisk beregnet beløp som er lik kroner pr kg honning, inkludert produksjonstillegg, multiplisert med antall kuber multiplisert med normalårs utbytte pr kube.</article><section class="section" data-name="kap3" data-section-type="default" data-absoluteaddress="/kapittel/2/kapittel/8/kapittel/1/" id="kapittel-2-kapittel-8-kapittel-1" data-lovdata-URL="LTI/forskrift/1989-10-25-1147/KAPITTEL_2-8-1" data-partID="k2-8-1"><h4>3. Vilkår</h4></section></section><section class="section" data-name="kap3.1" data-section-type="default" data-absoluteaddress="/kapittel/2/kapittel/9/" id="kapittel-2-kapittel-9" data-lovdata-URL="LTI/forskrift/1989-10-25-1147/KAPITTEL_2-9" data-partID="k2-9"><h3>3.1 Krav til biholdere</h3><article class="legalP" data-absoluteaddress="/kapittel/2/kapittel/9/ledd/1/" id="kapittel-2-kapittel-9-ledd-1">Erstatning for svikt i honningproduksjonen blir gitt til biholdere uavhengig av om brukeren får produksjonstillegg eller ikke. Avgrensninger, helt eller delvis, skjer på grunnlag av beregnet salgsinntekt av honning i skadeåret i prosent av brukerens gjennomsnittlige nettoinntekt i de siste 5 år. For prosenter lavere enn 25 blir det ikke gitt erstatning.</article><article class="legalP" data-absoluteaddress="/kapittel/2/kapittel/9/ledd/2/" id="kapittel-2-kapittel-9-ledd-2">Erstatning kan gis til biholdere uavhengig av bruksareal og drift av jord- eller hagebruk.</article><article class="legalP" data-absoluteaddress="/kapittel/2/kapittel/9/ledd/3/" id="kapittel-2-kapittel-9-ledd-3">Det blir ikke gitt erstatning til biholdere med bigårder som ikke blir drevet på faglig forsvarlig måte.</article><article class="legalP" data-absoluteaddress="/kapittel/2/kapittel/9/ledd/4/" id="kapittel-2-kapittel-9-ledd-4">Det blir ikke gitt erstatning til biholdere som ikke har sendt inn søknad innen fristens utløp. Søknader av denne karakter kan godkjennes av fylkeslandbrukskontoret når det foreligger tungtveiende grunner for det.</article><article class="legalP" data-absoluteaddress="/kapittel/2/kapittel/9/ledd/5/" id="kapittel-2-kapittel-9-ledd-5">Det blir ikke gitt erstatning til offentlige organisasjoner, selskaper, stiftelser og andre upersonlige instanser. Bak en søknad skal det stå en personlig eier eller bruker og bihold skal være en del av hans økonomiske virksomhet.</article></section></section><section class="section" data-name="kap4" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1989-10-25-1147/KAPITTEL_3" data-partID="k3"><h2>4. Erstatning og tilskott</h2><section class="section" data-name="kap4.1" data-section-type="default" data-absoluteaddress="/kapittel/3/kapittel/1/" id="kapittel-3-kapittel-1" data-lovdata-URL="LTI/forskrift/1989-10-25-1147/KAPITTEL_3-1" data-partID="k3-1"><h3>4.1 Erstatning for svikt i honningproduksjonen</h3><section class="section" data-name="kap4.1.1" data-section-type="default" data-absoluteaddress="/kapittel/3/kapittel/1/kapittel/1/" id="kapittel-3-kapittel-1-kapittel-1" data-lovdata-URL="LTI/forskrift/1989-10-25-1147/KAPITTEL_3-1-1" data-partID="k3-1-1"><h4>4.1.1 Tegnforklaring</h4><article class="defaultP">a = Normalårs utbytte i kg pr kube<p class="leddfortsettelse">b = Antall kuber i skadeåret</p><p class="leddfortsettelse">c = kg honning pr kube i skadeåret</p><p class="leddfortsettelse">d = Normalpris pr kg honning inkludert produksjonstillegg i skadeåret</p><p class="leddfortsettelse">e = Beregnet salgsinntekt av honning i skadeåret</p><p class="leddfortsettelse">f = Gjennomsnittlig nettoinntekt i de siste 5 år</p><p class="leddfortsettelse">g = Reduksjon av erstatning</p></article></section><section class="section" data-name="kap4.1.2" data-section-type="default" data-absoluteaddress="/kapittel/3/kapittel/1/kapittel/2/" id="kapittel-3-kapittel-1-kapittel-2" data-lovdata-URL="LTI/forskrift/1989-10-25-1147/KAPITTEL_3-1-2" data-partID="k3-1-2"><h4>4.1.2 Egenandel</h4><article class="legalP" data-absoluteaddress="/kapittel/3/kapittel/1/kapittel/2/ledd/1/" id="kapittel-3-kapittel-1-kapittel-2-ledd-1">Egenandelen av svikten i honningproduksjonen er 30 % av beregnet salgsinntekt av honning i skadeåret (e). Prosenten kan endres etter vedtak i Styret for Avlingsskadefondet.</article><article class="legalP" data-absoluteaddress="/kapittel/3/kapittel/1/kapittel/2/ledd/2/" id="kapittel-3-kapittel-1-kapittel-2-ledd-2">Egenandel: (e x 30)/100</article></section><section class="section" data-name="kap4.1.3" data-section-type="default" data-absoluteaddress="/kapittel/3/kapittel/1/kapittel/3/" id="kapittel-3-kapittel-1-kapittel-3" data-lovdata-URL="LTI/forskrift/1989-10-25-1147/KAPITTEL_3-1-3" data-partID="k3-1-3"><h4>4.1.3 Reduksjon av erstatning</h4><article class="legalP" data-absoluteaddress="/kapittel/3/kapittel/1/kapittel/3/ledd/1/" id="kapittel-3-kapittel-1-kapittel-3-ledd-1">Beregnet erstatning blir redusert etter følgende skala avhengig av beregnet salgsinntekt av honning i skadeåret (e) i prosent av biholderens gjennomsnittlige nettoinntekt (f).<table><thead><tr><th data-text-align="center" data-vertical-align="top">Beregnet salgsinntekt i skadeåret i</th><th data-text-align="center" data-vertical-align="top" /></tr><tr><th data-text-align="center" data-vertical-align="top">prosent av gj.snittlig nettoinntekt</th><th data-text-align="center" data-vertical-align="top">g</th></tr></thead><tbody><tr><td data-text-align="center" data-vertical-align="top">25 – 34,9</td><td data-text-align="center" data-vertical-align="top">0,4</td></tr><tr><td data-text-align="center" data-vertical-align="top">35 – 39,9</td><td data-text-align="center" data-vertical-align="top">0,5</td></tr><tr><td data-text-align="center" data-vertical-align="top">40 – 44,9</td><td data-text-align="center" data-vertical-align="top">0,6</td></tr><tr><td data-text-align="center" data-vertical-align="top">45 – 49,9</td><td data-text-align="center" data-vertical-align="top">0,7</td></tr><tr><td data-text-align="center" data-vertical-align="top">50 – 54,9</td><td data-text-align="center" data-vertical-align="top">0,8</td></tr><tr><td data-text-align="center" data-vertical-align="top">55 – 59,9</td><td data-text-align="center" data-vertical-align="top">0,9</td></tr><tr><td data-text-align="center" data-vertical-align="top">60 og større</td><td data-text-align="center" data-vertical-align="top">1,0</td></tr></tbody></table></article></section><section class="section" data-name="kap4.1.4" data-section-type="default" data-absoluteaddress="/kapittel/3/kapittel/1/kapittel/4/" id="kapittel-3-kapittel-1-kapittel-4" data-lovdata-URL="LTI/forskrift/1989-10-25-1147/KAPITTEL_3-1-4" data-partID="k3-1-4"><h4>4.1.4 Beregning av erstatning</h4><article class="legalP" data-absoluteaddress="/kapittel/3/kapittel/1/kapittel/4/ledd/1/" id="kapittel-3-kapittel-1-kapittel-4-ledd-1">Erstatning for svikt i honningproduksjonen er lik normalpris pr kg honning i skadeåret inkludert produksjonstillegg (d), multiplisert med normalårs utbytte i kg pr kube (a) minus kg honning pr kube i skadeåret (c) multiplisert med antall kuber i skadeåret (b) minus egenandel.</article><article class="legalP" data-absoluteaddress="/kapittel/3/kapittel/1/kapittel/4/ledd/2/" id="kapittel-3-kapittel-1-kapittel-4-ledd-2">Beregnet erstatning blir regulert etter en gitt skala for beregnet salgsinntekt av honning i skadeåret (e) i prosent av biholderens gjennomsnittlige nettoinntekt (f).</article><article class="legalP" data-absoluteaddress="/kapittel/3/kapittel/1/kapittel/4/ledd/3/" id="kapittel-3-kapittel-1-kapittel-4-ledd-3">Formel for beregning av erstatning:</article><article class="legalP" data-absoluteaddress="/kapittel/3/kapittel/1/kapittel/4/ledd/4/" id="kapittel-3-kapittel-1-kapittel-4-ledd-4">(d x (a – c) x b – (e x 30)/100) x g</article><article class="legalP" data-absoluteaddress="/kapittel/3/kapittel/1/kapittel/4/ledd/5/" id="kapittel-3-kapittel-1-kapittel-4-ledd-5">Minste utbetaling er kr 500,-.</article></section></section></section><section class="section" data-name="kap5" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1989-10-25-1147/KAPITTEL_4" data-partID="k4"><h2>5. Administrasjon</h2><section class="section" data-name="kap5.1" data-section-type="default" data-absoluteaddress="/kapittel/4/kapittel/1/" id="kapittel-4-kapittel-1" data-lovdata-URL="LTI/forskrift/1989-10-25-1147/KAPITTEL_4-1" data-partID="k4-1"><h3>5.1 Landbrukskontorene</h3><article class="legalP" data-absoluteaddress="/kapittel/4/kapittel/1/ledd/1/" id="kapittel-4-kapittel-1-ledd-1">Søknader om erstatning for svikt i honningproduksjonen skal sendes til landbrukskontoret i kommunen. Landbrukskontorene saksbehandler søknadene i samsvar med gjeldende forskrift og fremmer forslag til fylkeslandbrukskontoret.</article></section><section class="section" data-name="kap5.2" data-section-type="default" data-absoluteaddress="/kapittel/4/kapittel/2/" id="kapittel-4-kapittel-2" data-lovdata-URL="LTI/forskrift/1989-10-25-1147/KAPITTEL_4-2" data-partID="k4-2"><h3>5.2 Fylkeslandbrukskontorene</h3><article class="legalP" data-absoluteaddress="/kapittel/4/kapittel/2/ledd/1/" id="kapittel-4-kapittel-2-ledd-1">Søknader om erstatning for svikt i honningproduksjonen m.m. blir avgjort av fylkeslandbrukskontorene som også fører kontroll med gjennomføringen av ordningen på fylkesplanet.</article></section><section class="section" data-name="kap5.3" data-section-type="default" data-absoluteaddress="/kapittel/4/kapittel/3/" id="kapittel-4-kapittel-3" data-lovdata-URL="LTI/forskrift/1989-10-25-1147/KAPITTEL_4-3" data-partID="k4-3"><h3>5.3 Klageinstans</h3><article class="legalP" data-absoluteaddress="/kapittel/4/kapittel/3/ledd/1/" id="kapittel-4-kapittel-3-ledd-1">Styret for Avlingsskadefondet er klageinstans.</article></section><section class="section" data-name="kap5.4" data-section-type="default" data-absoluteaddress="/kapittel/4/kapittel/4/" id="kapittel-4-kapittel-4" data-lovdata-URL="LTI/forskrift/1989-10-25-1147/KAPITTEL_4-4" data-partID="k4-4"><h3>5.4 Protokoll og årsmelding</h3><article class="legalP" data-absoluteaddress="/kapittel/4/kapittel/4/ledd/1/" id="kapittel-4-kapittel-4-ledd-1">Styret skal føre protokoll for behandling av saker med begrunnede vedtak.</article><article class="legalP" data-absoluteaddress="/kapittel/4/kapittel/4/ledd/2/" id="kapittel-4-kapittel-4-ledd-2">Melding om erstatning for svikt i honningproduksjonen skal tas med i årsmeldingen fra Styret for avlingsskadefondet.</article></section></section><section class="section" data-name="kap6" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1989-10-25-1147/KAPITTEL_5" data-partID="k5"><h2>6. Saksbehandling</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Når det er oppstått svikt i honningproduksjonen skal biholderen melde fra om dette til landbrukskontoret. På grunnlag av meldingene skal fylkeslandbrukskontoret ta stilling til om ordningen med erstatning for svikt i honningproduksjonen skal settes i verk.</article><article class="legalP" data-absoluteaddress="/kapittel/5/ledd/2/" id="kapittel-5-ledd-2">Den enkelte biholder er ansvarlig for at søknad om erstatning blir sendt til landbrukskontoret innen fristens utløp vedlagt registrering av antall kuber i ulike år og dokumenterte oppgaver fra ligningskontoret over levert honning i 5 tidligere år og biholderens nettoinntekt i de samme år.</article><article class="legalP" data-absoluteaddress="/kapittel/5/ledd/3/" id="kapittel-5-ledd-3">Landbrukskontoret skal kontrollere innsendte oppgaver og dokumentasjon, eventuelt returnere dokumentene for ytterligere opplysninger eller foreta feltkontroll.</article><article class="legalP" data-absoluteaddress="/kapittel/5/ledd/4/" id="kapittel-5-ledd-4">Fylkeslandbrukskontoret kan gi pålegg om dokumentering av oppgaver for normalårs avling og inntekt dersom dette ikke er gjort. Fylkeslandbrukskontoret behandler og avgjør søknaden og innvilger eventuell erstatning. Søknadene sendes samlet til FDB-sentralen.</article><article class="legalP" data-absoluteaddress="/kapittel/5/ledd/5/" id="kapittel-5-ledd-5">Dersom søknadsskjemaet ikke er tilfredsstillende utfylt, kan fylkeslandbrukskontoret avslå søknaden eller sende den tilbake til søkeren via landbrukskontoret.</article><article class="legalP" data-absoluteaddress="/kapittel/5/ledd/6/" id="kapittel-5-ledd-6">Dersom fylkeslandbrukskontoret ikke finner å kunne avgjøre søknaden med grunnlag i søknadens oppgaver, kan de utsette avgjørelsen til dokumenterte data foreligger. Det kan utbetales forskott på erstatning etter gjeldende regler. Fylkeslandbrukskontoret bestemmer tiden for innsending av søknader til FDB-sentralen.</article><article class="legalP" data-absoluteaddress="/kapittel/5/ledd/7/" id="kapittel-5-ledd-7">Søkere som mener at beregningene for avslag eller fastsettelse av erstatningen ikke er riktig, kan be om fornyet behandling dersom søkeren kan fremskaffe dokumenterte data som kan endre søknaden.</article></section><section class="section" data-name="kap7" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1989-10-25-1147/KAPITTEL_6" data-partID="k6"><h2>7. Kontroll</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Det skal føres kontroll med at oppgavene i søknadene er korrekte og at søknadene avgjøres i samsvar med gjeldende forskrifter. Landbruksdepartementet kan gi nærmere retningslinjer for kontrollen.</article><article class="legalP" data-absoluteaddress="/kapittel/6/ledd/2/" id="kapittel-6-ledd-2">De som søker om erstatning er forpliktet til å gi nødvendige opplysninger og godta de kontrolltiltak som blir bestemt. Opplysninger som ikke kan kontrolleres ved telling eller måling, må søkeren dokumentere på annen måte.</article></section><section class="section" data-name="kap8" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1989-10-25-1147/KAPITTEL_7" data-partID="k7"><h2>8. Utbetaling, forskott</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Erstatning blir utbetalt av Landbruksdepartementet så snart som mulig etter at søknaden er avgjort. Beløpet blir sendt over postgiro direkte til søkeren. Beløp under kr. 500,- blir ikke utbetalt.</article><article class="legalP" data-absoluteaddress="/kapittel/7/ledd/2/" id="kapittel-7-ledd-2">Forskott på erstatning utbetales med inntil 65% av antatt erstatning dersom søkeren av økonomiske grunner har behov for det og underskriver erklæring om å betale tilbake eventuelt for mye utbetalt forskott.</article></section><section class="section" data-name="kap9" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1989-10-25-1147/KAPITTEL_8" data-partID="k8"><h2>9. Etterbetaling, tilbakebetaling</h2><article class="legalP" data-absoluteaddress="/kapittel/8/ledd/1/" id="kapittel-8-ledd-1">Feil i utbetaling skal rettes enten ved etterbetaling, tilbakebetaling eller trekk i produksjonstillegg eller andre tilskott. Er det gitt feil opplysninger i søknaden, kan søknaden bli avvist helt eller delvis.</article><article class="legalP" data-absoluteaddress="/kapittel/8/ledd/2/" id="kapittel-8-ledd-2">Dersom feil opplysninger fra søkeren har medført for stort utbetalingsbeløp, kan det kreves morarente fra tid for utbetaling til tilbakebetaling skjer. Det samme gjelder dersom søkeren burde ha visst eller forstått at utbetalingen var feil.</article></section><section class="section" data-name="kap10" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1989-10-25-1147/KAPITTEL_9" data-partID="k9"><h2>10. Dispensasjon</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Departementet kan gjøre unntak fra forskriften når særlige grunner taler for det.</article><article class="legalP" data-absoluteaddress="/kapittel/9/ledd/2/" id="kapittel-9-ledd-2">Dispensasjoner må ikke gå ut over formålet med ordningen med erstatning for svikt i honningproduksjonen.</article></section><section class="section" data-name="kap11" data-section-type="default" data-absoluteaddress="/kapittel/10/" id="kapittel-10" data-lovdata-URL="LTI/forskrift/1989-10-25-1147/KAPITTEL_10" data-partID="k10"><h2>11. Klage</h2><article class="legalP" data-absoluteaddress="/kapittel/10/ledd/1/" id="kapittel-10-ledd-1">Vedtak som er gjort i medhold av forskriften, kan i medhold av Kap. VI i forvaltningsloven av 10. februar 1967, påklages til Styret for avlingsskadefondet.</article><article class="legalP" data-absoluteaddress="/kapittel/10/ledd/2/" id="kapittel-10-ledd-2">Klagene skal sendes om landbrukskontoret og fylkeslandbrukskontoret til fondsstyret. Klagefristen er tre uker regnet fra det tidspunktet søkeren har fått melding om vedtaket.</article><article class="legalP" data-absoluteaddress="/kapittel/10/ledd/3/" id="kapittel-10-ledd-3">Denne forskrift trer i kraft 1. januar 1990.</article></section></main></body></html>