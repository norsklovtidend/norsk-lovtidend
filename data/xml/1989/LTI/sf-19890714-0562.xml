<!DOCTYPE html><html lang="no"><head><title>Forskrift til inkassoloven m.m. (inkassoforskriften).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:54</dd><dt class="legacyID">Datokode</dt><dd class="legacyID">FOR-1989-07-14-562</dd><dt class="dokid">DokumentID</dt><dd class="dokid">LTI/forskrift/1989-07-14-562</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 14</dd><dt class="dateInForce">I kraft fra</dt><dd class="dateInForce">1989-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-05-13-26/§16</li><li>lov/1967-02-10/§19</li><li>lov/1967-02-10/§20</li></ul></dd><dt class="dateOfPublication">Kunngjort</dt><dd class="dateOfPublication">1989-08-01</dd><dt class="lastupdated">Rettet</dt><dd class="lastupdated">2013-05-07 (se nederst)</dd><dt class="title">Tittel</dt><dd class="title">Forskrift til inkassoloven m.m. (inkassoforskriften).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 14. juli 1989 i medhold av lov 13. mai 1988 nr. 26 om inkassovirksomhet og annen inndriving av forfalte pengekrav (inkassoloven) § 16 annet ledd, § 19, § 20 og § 23 annet ledd og lov 10. februar 1967 om behandlingsmåten i forvaltningssaker (forvaltningsloven) § 27 a. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1989-07-14-562</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til inkassoloven m.m. (inkassoforskriften).<ul class="tocSubUl"><li>Kapittel 1. Fordringshaverens rett til gebyrmessig erstatning for purring, inkassovarsel og betalingsoppfordring.<ul class="tocSubUl"><li>§ 1-1. Innledning</li><li>§ 1-2. Gebyrmessig erstatning for varsler</li><li>§ 1-3. Flere varsler</li></ul></li><li>Kapittel 2. Skyldnerens maksimale erstatningsplikt for utenrettslige inndrivingskostnader.<ul class="tocSubUl"><li>§ 2-1. Innledning</li><li>§ 2-2. Maksimalsatser for enkle saker</li><li>§ 2-3. Maksimalsatser for tyngre saker</li><li>§ 2-4. Forhøyelse av maksimalsatsene i enkelte tilfeller</li><li>§ 2-5. Erstatning for faktiske kostnader</li></ul></li><li>Kapittel 3 Inkassatorers sikkerhetstillelse<ul class="tocSubUl"><li>§ 3-1. Innledning</li><li>§ 3-2. Sikkerhetens form</li><li>§ 3-3. Hva sikkerheten dekker</li><li>§ 3-4. Sikkerhetens størrelse</li><li>§ 3-5. Nærmere krav til sikkerheten</li></ul></li><li>Kapittel 4 Renter av innkasserte midler<ul class="tocSubUl"><li>§ 4-1. Inkassators plikt til å utbetale renter</li></ul></li><li>Kapittel 5 Gebyr for inkassobevilling<ul class="tocSubUl"><li>§ 5-1. Bevillingsgebyr</li></ul></li><li>Kapittel 6 Ikrafttredelse<ul class="tocSubUl"><li>§ 6-1. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1989-07-14-562" id="dokument"><h1>Forskrift til inkassoloven m.m. (inkassoforskriften).</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1989-07-14-562/KAPITTEL_1" data-partID="k1"><h2>Kapittel 1. Fordringshaverens rett til gebyrmessig erstatning for purring, inkassovarsel og betalingsoppfordring.</h2><article class="legalArticle" data-lovdata-URL="LTI/forskrift/1989-07-14-562/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Innledning</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">En fordringshaver som etter inkassoloven §§ 17 og 18 har krav på erstatning av en skyldner, kan kreve erstatning i samsvar med § 1-2 jf § 1-3 uten hensyn til de faktiske kostnader.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">En fordringshaver som har hatt faktiske kostnader som ikke dekkes av den erstatning vedkommende kan kreve etter § 1-2 jf § 1-3, kan i stedet kreve sine faktiske kostnader erstattet sålangt inkassoloven §§ 17 og 18 og kapittel 2 i forskriften her gir rett til det.</article></article><article class="legalArticle" data-lovdata-URL="LTI/forskrift/1989-07-14-562/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Gebyrmessig erstatning for varsler</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">For skriftlig purring som er sendt tidligst 14 dager etter kravets forfall, og som angir kravets størrelse og hva kravet gjelder, kan fordringshaveren kreve et beløp lik en tidel av rettsgebyret.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">For inkassovarsel etter inkassoloven § 9 som er sendt tidligst 14 dager etter kravets forfall, kan fordringshaveren kreve et beløp lik en tidel av rettsgebyret.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">For betalingsoppfordring som tilfredsstiller kravene i inkassoloven § 10 og som fordringshaveren selv har sendt etter at skyldneren har oversittet en betalingsfrist på minst 14 dager fastsatt i purring eller inkassovarsel, kan fordringshaveren kreve et beløp lik en tredel av rettsgebyret. En betaling anses å ha skjedd innen fristen dersom betalingsoppdrag er innlevert til post eller bank innen fristens utløp.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Med rettsgebyret menes rettsgebyret slik det til enhver tid er fastsatt i rettsgebyrloven § 1. Ved beregningen av erstatningen anvendes rettsgebyret på det tidspunktet varselet sendes. Erstatningsbeløpet kan eventuelt forhøyes til nærmeste beløp delelig med 10.</article></article><article class="legalArticle" data-lovdata-URL="LTI/forskrift/1989-07-14-562/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Flere varsler</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I tilknytning til samme pengekrav kan fordringshaveren bare kreve gebyrmessig erstatning enten for to purringer og en etterfølgende betalingsoppfordring eller for en purring, et etterfølgende inkassovarsel og en etterfølgende betalingsoppfordring. Erstatning for to purringer eller for både en purring og et etterfølgende inkassovarsel kan likevel bare kreves dersom skyldneren har oversittet en betalingsfrist på minst 14 dager fastsatt i den første purringen. § 1-2 tredje ledd annet punktum gjelder tilsvarende.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Dersom det er gått mer enn seks måneder siden avsendelsen av siste varsel det kreves gebyrmessig erstatning for, kan fordringshaveren kreve gebyrmessig erstatning for nye varsler etter reglene i kapitlet her så langt inkassoloven §§ 17 og 18 og kapittel 2 i forskriften her gir rett til det.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1989-07-14-562/KAPITTEL_2" data-partID="k2"><h2>Kapittel 2. Skyldnerens maksimale erstatningsplikt for utenrettslige inndrivingskostnader.</h2><article class="legalArticle" data-lovdata-URL="LTI/forskrift/1989-07-14-562/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Innledning</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">En fordringshaver kan aldri kreve høyere samlet erstatning av skyldneren for kostnader ved å ha engasjert en inkassator og for andre kostnader ved utenrettslig inndriving enn det som følger av §§ 2-2 til 2-5.</article></article><article class="legalArticle" data-lovdata-URL="LTI/forskrift/1989-07-14-562/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Maksimalsatser for enkle saker</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Maksimale beløpsatser for skyldnerens erstatningsplikt for fordringshaverens utenrettslige inndrivingskostnader er for det enkelte krav:<ul class="defaultList"><li><article class="listArticle" data-absoluteaddress="/kapittel/2/paragraf/2/ledd/1/punkt/1/" id="kapittel-2-paragraf-2-ledd-1-punkt-1"><article class="legalP" data-absoluteaddress="/kapittel/2/paragraf/2/ledd/1/punkt/1/ledd/1/" id="kapittel-2-paragraf-2-ledd-1-punkt-1-ledd-1">for krav t o m kr   1.000: <span class="data-pronounced-line">0,5 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/2/" id="kapittel-2-paragraf-2-ledd-1-punkt-2"><article class="legalP" data-absoluteaddress="/kapittel/2/paragraf/2/ledd/1/punkt/2/ledd/1/" id="kapittel-2-paragraf-2-ledd-1-punkt-2-ledd-1">for krav t o m kr   2.500: <span class="data-pronounced-line">1 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/3/" id="kapittel-2-paragraf-2-ledd-1-punkt-3"><article class="legalP" data-absoluteaddress="/kapittel/2/paragraf/2/ledd/1/punkt/3/ledd/1/" id="kapittel-2-paragraf-2-ledd-1-punkt-3-ledd-1">for krav t o m kr   5.000: <span class="data-pronounced-line">1,5 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/4/" id="kapittel-2-paragraf-2-ledd-1-punkt-4"><article class="legalP" data-absoluteaddress="/kapittel/2/paragraf/2/ledd/1/punkt/4/ledd/1/" id="kapittel-2-paragraf-2-ledd-1-punkt-4-ledd-1">for krav t o m kr  10.000: <span class="data-pronounced-line">2 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/5/" id="kapittel-2-paragraf-2-ledd-1-punkt-5"><article class="legalP" data-absoluteaddress="/kapittel/2/paragraf/2/ledd/1/punkt/5/ledd/1/" id="kapittel-2-paragraf-2-ledd-1-punkt-5-ledd-1">for krav t o m kr  25.000: <span class="data-pronounced-line">3 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/6/" id="kapittel-2-paragraf-2-ledd-1-punkt-6"><article class="legalP" data-absoluteaddress="/kapittel/2/paragraf/2/ledd/1/punkt/6/ledd/1/" id="kapittel-2-paragraf-2-ledd-1-punkt-6-ledd-1">for krav t o m kr  50.000: <span class="data-pronounced-line">4 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/7/" id="kapittel-2-paragraf-2-ledd-1-punkt-7"><article class="legalP" data-absoluteaddress="/kapittel/2/paragraf/2/ledd/1/punkt/7/ledd/1/" id="kapittel-2-paragraf-2-ledd-1-punkt-7-ledd-1">for krav t o m kr 100.000: <span class="data-pronounced-line">5 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/8/" id="kapittel-2-paragraf-2-ledd-1-punkt-8"><article class="legalP" data-absoluteaddress="/kapittel/2/paragraf/2/ledd/1/punkt/8/ledd/1/" id="kapittel-2-paragraf-2-ledd-1-punkt-8-ledd-1">for krav t o m kr 250.000: <span class="data-pronounced-line">7,5 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/9/" id="kapittel-2-paragraf-2-ledd-1-punkt-9"><article class="legalP" data-absoluteaddress="/kapittel/2/paragraf/2/ledd/1/punkt/9/ledd/1/" id="kapittel-2-paragraf-2-ledd-1-punkt-9-ledd-1">for krav t o m kr 500.000: <span class="data-pronounced-line">10 ganger rettsgebyret</span></article></article></li><li><article class="listArticle" data-absoluteaddress="/kapittel/2/paragraf/2/ledd/1/punkt/10/" id="kapittel-2-paragraf-2-ledd-1-punkt-10"><article class="legalP" data-absoluteaddress="/kapittel/2/paragraf/2/ledd/1/punkt/10/ledd/1/" id="kapittel-2-paragraf-2-ledd-1-punkt-10-ledd-1">for krav over   kr 500.000: <span class="data-pronounced-line">12,5 ganger rettsgebyret</span></article></article></li></ul></article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Med krav menes hovedkravet med tillegg av renter påløpt før forfall, men uten tillegg av renter påløpt etter forfall og inndrivingskostnader. Avtales det et nytt og senere forfallstidspunkt, legges det nye forfallstidspunktet til grunn. Det skal likevel aldri tas hensyn til renter som er påløpt etter at fordringshaveren har engasjert en inkassator til å drive inn kravet.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Med rettsgebyret menes rettsgebyret slik det til enhver tid er fastsatt i rettsgebyrloven § 1. Ved beregningen av maksimalsatsene anvendes rettsgebyret på det tidspunktet hovedkravet dekkes.</article></article><article class="legalArticle" data-lovdata-URL="LTI/forskrift/1989-07-14-562/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Maksimalsatser for tyngre saker</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom skyldneren har oversittet betalingsfristen i en betalingsoppfordring, jf annet ledd, med mer enn 14 dager, er de maksimale beløpsatser for skyldnerens erstatningsplikt for fordringshaverens utenrettslige inndrivingskostnader for det enkelte krav:<ul class="defaultList"><li><article class="listArticle" data-absoluteaddress="/kapittel/2/paragraf/3/ledd/1/punkt/1/" id="kapittel-2-paragraf-3-ledd-1-punkt-1"><article class="legalP" data-absoluteaddress="/kapittel/2/paragraf/3/ledd/1/punkt/1/ledd/1/" id="kapittel-2-paragraf-3-ledd-1-punkt-1-ledd-1">for krav t o m kr   1.000:   1 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/2/" id="kapittel-2-paragraf-3-ledd-1-punkt-2"><article class="legalP" data-absoluteaddress="/kapittel/2/paragraf/3/ledd/1/punkt/2/ledd/1/" id="kapittel-2-paragraf-3-ledd-1-punkt-2-ledd-1">for krav t o m kr   2.500:   2 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/3/" id="kapittel-2-paragraf-3-ledd-1-punkt-3"><article class="legalP" data-absoluteaddress="/kapittel/2/paragraf/3/ledd/1/punkt/3/ledd/1/" id="kapittel-2-paragraf-3-ledd-1-punkt-3-ledd-1">for krav t o m kr   5.000:   3 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/4/" id="kapittel-2-paragraf-3-ledd-1-punkt-4"><article class="legalP" data-absoluteaddress="/kapittel/2/paragraf/3/ledd/1/punkt/4/ledd/1/" id="kapittel-2-paragraf-3-ledd-1-punkt-4-ledd-1">for krav t o m kr  10.000:   4 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/5/" id="kapittel-2-paragraf-3-ledd-1-punkt-5"><article class="legalP" data-absoluteaddress="/kapittel/2/paragraf/3/ledd/1/punkt/5/ledd/1/" id="kapittel-2-paragraf-3-ledd-1-punkt-5-ledd-1">for krav t o m kr  25.000:   6 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/6/" id="kapittel-2-paragraf-3-ledd-1-punkt-6"><article class="legalP" data-absoluteaddress="/kapittel/2/paragraf/3/ledd/1/punkt/6/ledd/1/" id="kapittel-2-paragraf-3-ledd-1-punkt-6-ledd-1">for krav t o m kr  50.000:   8 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/7/" id="kapittel-2-paragraf-3-ledd-1-punkt-7"><article class="legalP" data-absoluteaddress="/kapittel/2/paragraf/3/ledd/1/punkt/7/ledd/1/" id="kapittel-2-paragraf-3-ledd-1-punkt-7-ledd-1">for krav t o m kr 100.000: 10 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/8/" id="kapittel-2-paragraf-3-ledd-1-punkt-8"><article class="legalP" data-absoluteaddress="/kapittel/2/paragraf/3/ledd/1/punkt/8/ledd/1/" id="kapittel-2-paragraf-3-ledd-1-punkt-8-ledd-1">for krav t o m kr 250.000: 15 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/9/" id="kapittel-2-paragraf-3-ledd-1-punkt-9"><article class="legalP" data-absoluteaddress="/kapittel/2/paragraf/3/ledd/1/punkt/9/ledd/1/" id="kapittel-2-paragraf-3-ledd-1-punkt-9-ledd-1">for krav t o m kr 500.000: 20 ganger rettsgebyret</article></article></li><li><article class="listArticle" data-absoluteaddress="/kapittel/2/paragraf/3/ledd/1/punkt/10/" id="kapittel-2-paragraf-3-ledd-1-punkt-10"><article class="legalP" data-absoluteaddress="/kapittel/2/paragraf/3/ledd/1/punkt/10/ledd/1/" id="kapittel-2-paragraf-3-ledd-1-punkt-10-ledd-1">for krav t o m kr 500.000: 25 ganger rettsgebyret</article></article></li></ul></article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Maksimalsatsene etter første ledd kommer bare til anvendelse dersom betalingsoppfordringen tilfredsstiller kravene i inkassoloven § 10 og er sendt etter at skyldneren har oversittet en betalingsfrist på minst 14 dager fastsatt i en purring som er sendt etter forfall og som angir kravets størrelse og hva kravet gjelder, eller i et inkassovarsel etter inkassoloven § 9. En betaling anses å ha skjedd den dag betalingsoppdrag ble innlevert til post eller bank.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">§ 2-2 annet og tredje ledd gjelder tilsvarende.</article></article><article class="legalArticle" data-lovdata-URL="LTI/forskrift/1989-07-14-562/§2-4" data-name="§2-4" data-partID="§2-4" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 2-4</span>. <span class="legalArticleTitle">Forhøyelse av maksimalsatsene i enkelte tilfeller</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Maksimalsatsene etter §§ 2-2 og 2-3 forhøyes med 1,5 ganger rettsgebyret når det avtales en avdragsordning med mer enn fire avdrag eller det utstedes eksigibelt gjeldsbrev. Dette gjelder likevel ikke dersom fordringshaveren bringer saken inn for forliksråd eller herreds- eller byrett.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Maksimalsatsene etter §§ 2-2 og 2-3 forhøyes med gebyret til det offentlige når det forut for rettslig inndriving forkynnes påkrav etter tvangsfullbyrdelsesloven §§ 13 og 109 eller tilsvarende lovbestemmelse. Det samme gjelder ved forkynnelse av konkursvarsel etter konkursloven § 63. Maksimalsatsene forhøyes likevel ikke når fordringshaveren har adgang til selv å forkynne påkrav ved rekommandert brev.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Maksimalsatsene etter §§ 2-2 og 2-3 forhøyes med tinglysningsgebyret, og eventuelt med gebyret for pantattest, når utleggspant tinglyses. Tilsvarende gjelder nødvendig gebyr til tredjeperson når vedkommende notifiseres om utleggspant dersom notifikasjonen var nødvendig for å sikre rettsvern for utleggspantet.</article></article><article class="legalArticle" data-lovdata-URL="LTI/forskrift/1989-07-14-562/§2-5" data-name="§2-5" data-partID="§2-5" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 2-5</span>. <span class="legalArticleTitle">Erstatning for faktiske kostnader</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Har fordringshaveren hatt utenrettslige inndrivingskostnader som overstiger det fordringshaveren kan kreve etter § 2-2 til 2-4, kan fordringshaveren i særlige tilfeller i rimelig utstrekning kreve dekket sine faktiske kostnader uavhengig av begrensningene i §§ 2-2 til 2-4 så langt inkassoloven §§ 17 og 18 gir rett til det.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Ved vurderingen av om faktiske kostnader skal kunne kreves erstattet etter første ledd, skal det legges vekt på hvor påkrevde og høye kostnadene var, om skyldneren kan klandres for at kostnadene påløp og ble så høye, og om skyldneren ved den fremgangsmåten fordringshaveren har valgt, er blitt spart for andre kostnader.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Erstatningskrav utover §§ 2-2 til 2-3 etter paragrafen her må begrunnes skriftlig overfor skyldneren.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1989-07-14-562/KAPITTEL_3" data-partID="k3"><h2>Kapittel 3 Inkassatorers sikkerhetstillelse</h2><article class="legalArticle" data-lovdata-URL="LTI/forskrift/1989-07-14-562/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Innledning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Inkassator som driver inkassovirksomhet i medhold av inkassobevilling etter inkassoloven § 5, skal før virksomheten settes i gang og så lenge den pågår sørge for at sikkerhet er stilt i samsvar med §§ 3-2 til 3-5.</article></article><article class="legalArticle" data-lovdata-URL="LTI/forskrift/1989-07-14-562/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Sikkerhetens form</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Sikkerheten stilles ved at det hos Kredittilsynet deponeres en erklæring fra norsk bank eller forsikringsselskap (sikkerhetstilleren) om at sikkerhetstilleren påtar seg på vilkår som nevnt i § 3-5 å innestå for oppfyllelse av inkassatorens ansvar som nevnt i § 3-3 innenfor rammen av et nærmere angitt beløp som oppfyller kravene i § 3-4.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Kredittilsynet kan nekte å godta erklæringen dersom det er tvil om den oppfyller kravene i første ledd.</article></article><article class="legalArticle" data-lovdata-URL="LTI/forskrift/1989-07-14-562/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Hva sikkerheten dekker</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Sikkerheten dekker ansvar inkassatoren pådrar seg overfor fordringshavere og skyldnere ved utøvelsen av inkassovirksomheten i den perioden sikkerheten gjelder for. Sikkerheten dekker ikke en fordringshavers tap som følge av at fordringshaveren og inkassatoren har avtalt at inkassatoren ikke skal ha plikt til å holde inkasserte midler atskilt fra egne, jf inkassoloven § 16 jf § 3.</article></article><article class="legalArticle" data-lovdata-URL="LTI/forskrift/1989-07-14-562/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Sikkerhetens størrelse</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">For ethvert tidspunkt den fordringsmasse inkassatoren har til inndriving rapporteres til Kredittilsynet etter bestemmelse gitt i medhold av kredittilsynsloven, skal sikkerheten minst være lik 1/20 av fordringsmassen. Sikkerheten skal likevel alltid minst være lik 5.000.000 kroner. Kredittilsynet kan i enkelttilfeller bestemme at det skal stilles høyere sikkerhet enn det som kreves etter første og annet punktum.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Dersom sikkerheten for et rapporteringstidspunkt ikke er minst lik 1/20 av den fordringsmasse inkassatoren har til inndriving, må sikkerheten bringes i samsvar med kravene i første ledd innen to måneder regnet fra rapporteringstidspunktet. Kredittilsynet kan i enkelttilfeller fastsette kortere frist.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Annet ledd gjelder tilsvarende dersom utbetaling fra sikkerhetstilleren medfører at sikkerheten ikke lenger oppfyller kravene i første ledd.</article></article><article class="legalArticle" data-lovdata-URL="LTI/forskrift/1989-07-14-562/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Nærmere krav til sikkerheten</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Skadelidte fordringshavere og skyldnere kan kreve dekning direkte fra sikkerhetstilleren uten først å rette krav mot inkassatoren.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Sikkerhetstilleren kan ikke gjøre gjeldende andre innsigelser mot krav fra skadelidte enn de innsigelser inkassatoren selv har i forholdet til skadelidte.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Oppsigelse av sikkerheten eller bortfall av sikkerheten på annen måte er ikke virksomt i forhold til skadelidte før to måneder etter at Kredittilsynet har mottatt melding om bortfallet.</article><article class="legalP" data-absoluteaddress="/kapittel/3/paragraf/5/ledd/4/" id="kapittel-3-paragraf-5-ledd-4">Sikkerhetstilleren kan overfor skadelidte ikke påberope at det er foretatt utbetalinger under sikkerheten med mindre Kredittilsynet er varslet om utbetalingen senest samtidig med at utbetalingen fant sted.</article><article class="legalP" data-absoluteaddress="/kapittel/3/paragraf/5/ledd/5/" id="kapittel-3-paragraf-5-ledd-5">Påberoper sikkerhetstilleren sikkerhetens størrelse overfor flere skadelidte, gjelder det høyeste sikkerhetsbeløp overfor alle skadelidte.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1989-07-14-562/KAPITTEL_4" data-partID="k4"><h2>Kapittel 4 Renter av innkasserte midler</h2><article class="legalArticle" data-lovdata-URL="LTI/forskrift/1989-07-14-562/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Inkassators plikt til å utbetale renter</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Med mindre annet er avtalt, plikter inkassator som driver inkassovirksomhet i medhold av inkassobevilling etter inkassoloven § 5, å utbetale til fordringshaveren renter inkassatoren mottar av innkasserte midler. Inkassatoren plikter likevel ikke å utbetale rentebeløp som for den enkelte fordringshaver i samme sak ikke overstiger rettsgebyret, jf rettsgebyrloven § 1.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Om plikt for inkassator som driver inkassovirksomhet i medhold av advokatbevilling, til å utbetale renter av innkasserte midler til fordringshaveren, gjelder forskrift 1. desember 1975 om advokaters regnskapsførsel § 8.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1989-07-14-562/KAPITTEL_5" data-partID="k5"><h2>Kapittel 5 Gebyr for inkassobevilling</h2><article class="legalArticle" data-lovdata-URL="LTI/forskrift/1989-07-14-562/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Bevillingsgebyr</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">For tildeling av inkassobevilling etter inkassoloven § 5 betales et saksbehandlingsgebyr på fire ganger rettsgebyret, jf rettsgebyrloven § 1.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1989-07-14-562/KAPITTEL_6" data-partID="k6"><h2>Kapittel 6 Ikrafttredelse</h2><article class="legalArticle" data-lovdata-URL="LTI/forskrift/1989-07-14-562/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Forskriften trer i kraft 1. oktober 1989.</article></article></section></main></body></html>