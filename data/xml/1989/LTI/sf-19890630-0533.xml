<!DOCTYPE html><html lang="no"><head><title>Forskrift om næringsmiddelavgift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">FOR-1989-06-30-533</dd><dt class="dokid">DokumentID</dt><dd class="dokid">LTI/forskrift/1989-06-30-533</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1989 Nr. 14</dd><dt class="dateInForce">I kraft fra</dt><dd class="dateInForce">1989-06-30</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-09-06-1693/§3</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1948-03-05-1</li><li>lov/1932-06-17-6</li><li>lov/1933-05-19-3</li></ul></dd><dt class="dateOfPublication">Kunngjort</dt><dd class="dateOfPublication">1989-08-01</dd><dt class="title">Tittel</dt><dd class="title">Forskrift om næringsmiddelavgift.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 30. juni 1989 i medhold av lov om margarinprodukter av 5. mars 1948 nr. 1, lov om kvalitetskontroll med landbruksvarer m.v. av 17. juni 1932 nr. 6, lov om tilsyn med næringsmidler m.v. av 19. mai 1933 nr. 3 og Stortingets budsjettvedtak. Fremmet av Landbruksdepartementet.</dd><dt class="refid">RefID</dt><dd class="refid">forskrift/1989-06-30-533</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om næringsmiddelavgift.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Næringsmiddelavgiftens omfang</li><li>§ 4. Avgiftsgrunnlag</li><li>§ 5. Avgiftens størrelse</li><li>§ 6. Innbetaling</li><li>§ 7. Kontroll</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1989-06-30-533" id="dokument"><h1>Forskrift om næringsmiddelavgift.</h1><article class="legalArticle" data-lovdata-URL="LTI/forskrift/1989-06-30-533/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Næringsmiddelavgiften skal dekke utgiftene ved virksomheten til Statens Næringsmiddeltilsyn.</article></article><article class="legalArticle" data-lovdata-URL="LTI/forskrift/1989-06-30-533/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med <i>næringmidler</i> menes enhver mat- eller drikkevare, også drikkevann, og enhver annen vare som er bestemt til å konsumeres av mennesker med unntak av legemidler.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2"><i>Råvare</i> eller ingredienser er enhver vare og ethvert stoff, inkludert tilsetningsstoffer som brukes ved produksjon av næringsmidler, og som er til stede i de ferdige produkter i forandret eller uforandret form.</article></article><article class="legalArticle" data-lovdata-URL="LTI/forskrift/1989-06-30-533/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Næringsmiddelavgiftens omfang</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det skal betales næringsmiddelavgift til Staten av alle næringsmidler, unntatt vann (som ikke er detaljpakket), kjøtt og fisk.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Enhver bedrift, grossist, produsentsammenslutning o.l. plikter å betale næringsmiddelavgift på norskproduserte råvarer som skal nyttes til næringsmidler.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Importører av næringsmidler plikter å betale næringsmiddelavgift. Landbruksdepartementet fastsetter hvilke posisjoner og/eller varenummer i tolltariffen som omfattes. Tollvesenet vil stå for oppkrevingen ved innførsel.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Varer kan fritas for avgift dersom de innføres tollfritt i henhold til tolltariffens innledende bestemmelser: § 11 pkt. 4, 6, 8, 9, 10, 12, 1. ledd, 14 c, 24 og 26 § 14 nr. 4. Fritak for avgift kan også gis ved særlige forhold, som for de varer som går under merverdiavgiftsforskriftene nr. 12 § 5 pkt. 1,2.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">De varer som i henhold til internasjonale avtaler eller konvensjoner er fritatt for toll og avgifter, kan også fritas for avgift.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Varer som ikke kommer frem til bestemmelsesstedet samt for manko som oppstår ved lagring på tollager – og i de tilfeller det samlede toll- og avgiftsbeløp utgjør mindre enn kr. 100 – er fritatt for avgift. Tollvesenet kan foreta etterberegning eller tilbakebetaling av avgift etter samme bestemmelser som gjelder for toll i henhold til tolloven §§ 58 og 59.</article><article class="legalP" data-absoluteaddress="/paragraf/3/ledd/7/" id="paragraf-3-ledd-7">Avgift betalt på varer som ikke nyttes til næringsmidler skal tilbakebetales av Statens Næringsmiddeltilsyn.</article></article><article class="legalArticle" data-lovdata-URL="LTI/forskrift/1989-06-30-533/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgiftsgrunnlag</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For norskproduserte næringsmidler legges fakturabeløp, eksklusive merverdiavgift, ved kjøp fra råvareprodusenten, til grunn for avgiftsberegningen. For råvarer av egen produksjon legges det som må betales for tilsvarende vare ved ordinært kjøp til grunn. Ved import legges tollverdien for varen (råvare, halvfabrikata, ferdigvarer) til grunn.</article></article><article class="legalArticle" data-lovdata-URL="LTI/forskrift/1989-06-30-533/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avgiftens størrelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Næringsmiddelavgiften utgjør 0,25 % av avgiftsgrunnlaget. Statens Næringsmiddeltilsyn kan regne om avgiften til en sats pr. enhet, f.eks. for mjølk og korn.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">På importerte ferdigvarer utgjør avgiften 0,15 % av avgiftsgrunnlaget.</article></article><article class="legalArticle" data-lovdata-URL="LTI/forskrift/1989-06-30-533/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Innbetaling</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Avgiftspliktige bedrifter plikter å gi oppgaver til Statens Næringsmiddeltilsyn over avgiftsgrunnlaget. Oppgavene skal være attestert av den oppgavepliktiges revisor.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For norskproduserte varer plikter bedriften å innbetale avgiften kvartalsvis og innen 30 dager etter utgangen av kvartalet.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Ved import skal avgiften betales etter samme bestemmelser som gjelder for toll.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">For avgift som ikke betales i rett tid skal det betales morarente. Er oppgave ikke innkommet i rett tid, kan avgiftsgrunnlaget fastsettes ved skjønn etter Landbruksdepartementets bestemmelser.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Statens Næringsmiddeltilsyn kan fastsette nærmere retningslinjer for innbetalingsmåten.</article></article><article class="legalArticle" data-lovdata-URL="LTI/forskrift/1989-06-30-533/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kontrollmyndighetene har rett til å foreta bokettersyn for kontroll av de avgiftspliktige.</article></article><article class="legalArticle" data-lovdata-URL="LTI/forskrift/1989-06-30-533/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft straks. Samtidig oppheves forskrift om kontrollgebyr for importert ost fastsatt ved kgl.res. 6. september 1985 nr. 1693. Landbruksdepartementets forskrift om kontrollgebyr på importost, fastsatt i medhold av forannevnte forskrifts § 3, står ved lag fra 1. januar – 31. juli 1989.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Forskrifter for vegetabilske konserver fastsatt ved Kronprinsreg.res. 10. desember 1971, Landbruksdepartementets forskrift om kontrollavgift på vegetabilske konserver, fastsatt i medhold av forannevnte forskrifts § 6, står ved lag fra 1.januar – 31. juli 1989.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">§ 10 i forskrift for produksjon, merking og omsetning av spiseis fastsatt ved kgl.res. 15. april 1977, Landbruksdepartementets forskrift om kontrollavgift, fastsatt i medhold av forannevnte forskrifts § 10, skal stå ved lag fra 1. januar – 31. juli 1989.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">§ 11 i forskrifter om margarinprodukter fastsatt ved kgl.res. 28. mai 1976, Landbruksdepartementets forskrift om kontrollavgift, fastsatt i medhold av forannevnte forskrifts § 11, skal stå ved lag fra 1. januar – 31. juli 1989.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">For disse produkter innbetales kontrollavgift for perioden 1. januar – 31. juli 1989, innen 31. oktober 1989.</article></article></main></body></html>