<!DOCTYPE html><html lang="no"><head><title>Forskrift om politivedtekt, Bremanger kommune, Sogn og Fjordane.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:01</dd><dt class="legacyID">Datokode</dt><dd class="legacyID">FOR-1989-09-12-903</dd><dt class="dokid">DokumentID</dt><dd class="dokid">LTII/forskrift/1989-09-12-903</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1989 Nr. 9</dd><dt class="dateInForce">I kraft fra</dt><dd class="dateInForce">1989-11-03</dd><dt class="appliesTo">Gjelder for</dt><dd class="appliesTo">Bremanger kommune, Sogn og Fjordane.</dd><dt class="dateOfPublication">Kunngjort</dt><dd class="dateOfPublication">1989-10-03</dd><dt class="titleShort">Korttittel</dt><dd class="titleShort">Forskrift om politivedtekt</dd><dt class="title">Tittel</dt><dd class="title">Forskrift om politivedtekt, Bremanger kommune, Sogn og Fjordane.</dd><dt class="refid">RefID</dt><dd class="refid">forskrift/1989-09-12-903</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Bremanger kommune, Sogn og Fjordane.<ul class="tocSubUl"><li>Kapittel I. Allmenne føresegner<ul class="tocSubUl"><li>§ 1.</li><li>§ 2.</li></ul></li><li>Kapittel II. Orden på offentleg stad.<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li><li>Kapittel III. Hinder for ferdsla.<ul class="tocSubUl"><li>§ 11.</li><li>§ 12.</li><li>§ 13.</li></ul></li><li>Kapittel IV. Sikring av ferdsla.<ul class="tocSubUl"><li>§ 14.</li><li>§ 15.</li><li>§ 16.</li></ul></li><li>Kapittel V. Reinhald på offentleg stad.<ul class="tocSubUl"><li>§ 17.</li><li>§ 18.</li></ul></li><li>Kapittel VI. Offentlege innretningar og anlegg.<ul class="tocSubUl"><li>§ 19.</li><li>§ 20.</li></ul></li><li>Kapittel VIII. Offentlege tilskipingar<ul class="tocSubUl"><li>§ 21.</li><li>§ 22.</li><li>§ 23.</li></ul></li><li>Kapittel VIII. Born.<ul class="tocSubUl"><li>§ 24.</li></ul></li><li>Kapittel IX. Ymse føresegner.<ul class="tocSubUl"><li>§ 25.</li><li>§ 26.</li><li>§ 27.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1989-09-12-903" id="dokument"><h1>Forskrift om politivedtekt, Bremanger kommune, Sogn og Fjordane.</h1><article class="legalP" data-absoluteaddress="/ledd/1/" id="ledd-1">Justis- og politidepartementet stadfester 12. september 1989 med nokre endringar vedtak av Bremanger kommunestyre 19. oktober 1988 om ny politivedtekt for Bremanger kommune, Sogn og Fjordane fylke, jfr. kgl.res. av 16. januar 1925 og 19. august 1932, lov av 6. juni 1891 om politivedtekter for herada i riket, lov av 22. mai 1875 om høve til å gjeva dramatiske og andre førestellingar m.v. og lov av 17. juni 1932 om tillegg til politilovgjevinga.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1989-09-12-903/KAPITTEL_1" data-partID="k1"><h2>Kapittel I. Allmenne føresegner</h2><article class="legalArticle" data-lovdata-URL="LTII/forskrift/1989-09-12-903/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Offentleg stad er i denne vedtekta gate, veg, sti, park, torg, plass, bru, bryggje, kai, strand, anlegg eller andre stader for allmenn ferdsel, eller som er bestemt for allmenn ferdsel.</article></article><article class="legalArticle" data-lovdata-URL="LTII/forskrift/1989-09-12-903/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekta er pålagde eigar av hus eller grunn, kviler og på den som bygslar, brukar, leiger eller styrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1989-09-12-903/KAPITTEL_2" data-partID="k2"><h2>Kapittel II. Orden på offentleg stad.</h2><article class="legalArticle" data-lovdata-URL="LTII/forskrift/1989-09-12-903/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Kvar og ein har plikt til straks å rette seg etter pålegg, teikn eller signal som politiet gjev for å halde allminneleg orden, regulere ferdsla eller tryggje folk.</article></article><article class="legalArticle" data-lovdata-URL="LTII/forskrift/1989-09-12-903/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller innåt offentleg stad må ingen ta del i oppløp eller samanstimling, eller laga bråk som uroar allminneleg orden eller ferdsel.</article></article><article class="legalArticle" data-lovdata-URL="LTII/forskrift/1989-09-12-903/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom det samlar seg mange menneske ved inngang til forsamlingslokale, sportsplass, utsalsstad, haldeplass e.l., skal dei stille seg i kø og elles rette seg etter dei pålegg som politiet gjev for å halda ro og orden, eller tryggje ferdsla.</article></article><article class="legalArticle" data-lovdata-URL="LTII/forskrift/1989-09-12-903/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den som vil skipe til folketog, friluftsmøte, sportsstemne, demonstrasjon e.l. på offentleg stad, skal på førehand gje politiet melding om dette. Slik melding må og gjevast av den som på eller ut mot offentleg stad vil framføre song eller musikk, stelle til oppvisning eller framsyning, eller bruke høgtalar. Politiet kan setje forbod mot slike tilskipingar når dei finn det naudsynt for å oppretthalde vanleg orden eller tryggje ferdsla.</article></article><article class="legalArticle" data-lovdata-URL="LTII/forskrift/1989-09-12-903/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller innåt offentleg stad må ingen utan løyve frå politiet dele ut opprop, kunngjeringar, reklame e.l. eller nytte seg av gåande, køyrande eller flygande reklame.</article></article><article class="legalArticle" data-lovdata-URL="LTII/forskrift/1989-09-12-903/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">På eller innåt offentleg stad er det forbode å nyte, skjenke eller by fram rusdrikk. På stad som er nemnd er òg spel om pengar forbode.</article></article><article class="legalArticle" data-lovdata-URL="LTII/forskrift/1989-09-12-903/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">På, ved eller innover offentleg stad er det forbode:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/7/ledd/1/punkt/1/" id="kapittel-2-paragraf-7-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/7/ledd/1/punkt/1/ledd/1/" id="kapittel-2-paragraf-7-ledd-1-punkt-1-ledd-1">å skyte med gevær eller anna skytevåpen, boge, sprettert e.l.,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/7/ledd/1/punkt/2/" id="kapittel-2-paragraf-7-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/7/ledd/1/punkt/2/ledd/1/" id="kapittel-2-paragraf-7-ledd-1-punkt-2-ledd-1">å brenne av krut, fyrverkeri eller anna eksplosiv,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/7/ledd/1/punkt/3/" id="kapittel-2-paragraf-7-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/7/ledd/1/punkt/3/ledd/1/" id="kapittel-2-paragraf-7-ledd-1-punkt-3-ledd-1">å kaste stein, snøball eller anna som kan vere til skade eller ulempe for dei som ferdast der,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/7/ledd/1/punkt/4/" id="kapittel-2-paragraf-7-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/7/ledd/1/punkt/4/ledd/1/" id="kapittel-2-paragraf-7-ledd-1-punkt-4-ledd-1">å kaste frå seg glas, spikar, papir, fruktskal eller anna avfall.</article></article></li></ul></article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Det er forbode å bere ladd skytevåpen på offentleg stad.</article></article><article class="legalArticle" data-lovdata-URL="LTII/forskrift/1989-09-12-903/§10" data-name="§10" data-partID="§10" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Det er forbode heile året å la hund gå laus på offentleg stad. Dette gjeld ikkje gjetarhund i teneste eller hundar som under lovleg jakt vert godtgjort å vere fylgde på forsvarleg måte av eigar eller innehavar.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1989-09-12-903/KAPITTEL_3" data-partID="k3"><h2>Kapittel III. Hinder for ferdsla.</h2><article class="legalArticle" data-lovdata-URL="LTII/forskrift/1989-09-12-903/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller utover offentleg stad er det forbode å setje eller hengje noko som kan vere til hinder eller ulempe for ferdsla.</article></article><article class="legalArticle" data-lovdata-URL="LTII/forskrift/1989-09-12-903/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan forby aking og all anna form for sport, leik eller spel på offentleg stad når dette er naudsynt på grunn av ferdsla eller den vanlege orden.</article></article><article class="legalArticle" data-lovdata-URL="LTII/forskrift/1989-09-12-903/§13" data-name="§13" data-partID="§13" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dersom det på grunn av byggjearbeid e.l. er naudsynt at gate, veg, plass e.l. heilt eller delvis vert sperra av, må det gjevast løyve til avsperring av politiet, som kan setje vilkår for avsperringa.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1989-09-12-903/KAPITTEL_4" data-partID="k4"><h2>Kapittel IV. Sikring av ferdsla.</h2><article class="legalArticle" data-lovdata-URL="LTII/forskrift/1989-09-12-903/§14" data-name="§14" data-partID="§14" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Sprengingsarbeid på eller innåt offentleg stad skal på førehand meldast til politiet, som kan fastsetje særlege sikringstiltak.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Ved sprengingsarbeid må det visast stor varsemd og folk må varslast i tide.</article></article><article class="legalArticle" data-lovdata-URL="LTII/forskrift/1989-09-12-903/§15" data-name="§15" data-partID="§15" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Når snø eller is trugar med å falle ned frå hustak mot offentleg stad, skal eigaren straks setje opp sperre som tydeleg syner at det er farleg å ferdast der, og han pliktar snarast å syte for at taket vert rydda.</article></article><article class="legalArticle" data-lovdata-URL="LTII/forskrift/1989-09-12-903/§16" data-name="§16" data-partID="§16" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Politiet kan forby eller gje regulerande føresegner for ferdsla på islagt vatn eller sjø.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Den som skjer opning i isen, skal innhegne opningane på ein forsvarleg måte.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1989-09-12-903/KAPITTEL_5" data-partID="k5"><h2>Kapittel V. Reinhald på offentleg stad.</h2><article class="legalArticle" data-lovdata-URL="LTII/forskrift/1989-09-12-903/§17" data-name="§17" data-partID="§17" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Den som driv med sal frå portrom, kiosk e.l. på eller ut mot offentleg stad skal syte for at området ikkje vert skjemt eller tilgrisa av verksemda. Eigar pliktar å syte for at det vert sett opp bosskorger for papir og avfall.</article></article><article class="legalArticle" data-lovdata-URL="LTII/forskrift/1989-09-12-903/§18" data-name="§18" data-partID="§18" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Kjøretøy som vert nytta til transport av gjødsel, søppel, avfall, jord, sand, koks, sagflis, kloakkinnhold e.l. på offentleg stad, skal vere innretta slik at ikkje noko vert mista under køyringa.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1989-09-12-903/KAPITTEL_6" data-partID="k6"><h2>Kapittel VI. Offentlege innretningar og anlegg.</h2><article class="legalArticle" data-lovdata-URL="LTII/forskrift/1989-09-12-903/§19" data-name="§19" data-partID="§19" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">På kyrkjegard er det forbode å sykle, ake eller drive sport, leik, eller spel eller anna som ikkje sømer seg der, og det er forbode å trengje seg inn på kyrkjegarden når den er stengd for besøk.</article></article><article class="legalArticle" data-lovdata-URL="LTII/forskrift/1989-09-12-903/§20" data-name="§20" data-partID="§20" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Kunngjeringar, plakatar e.l. må ikkje slåast opp på offentleg stad utan løyve frå politiet. Dette gjeld ikkje oppslag på tavler e.l. som er godkjende av kommunale styresmakter til slikt bruk, eller oppslag på ein eigedom om noke som vedkjem eigedomen eller næringsverksemd til dei som held til der. Det er forbode å rive ned, skade eller skjemme oppslag som er lovleg oppsette. Oppslag skal fjernast når dei er forelda.</article></article></section><section class="section" data-name="kapVIII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1989-09-12-903/KAPITTEL_7" data-partID="k7"><h2>Kapittel VIII. Offentlege tilskipingar</h2><article class="legalArticle" data-lovdata-URL="LTII/forskrift/1989-09-12-903/§21" data-name="§21" data-partID="§21" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Utan løyve frå politiet må ingen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/7/paragraf/1/ledd/1/punkt/1/" id="kapittel-7-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/7/paragraf/1/ledd/1/punkt/1/ledd/1/" id="kapittel-7-paragraf-1-ledd-1-punkt-1-ledd-1">halda konsert eller dramatisk tilskiping som nemnt i § 1 i lov av 22. mai 1875,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/7/paragraf/1/ledd/1/punkt/2/" id="kapittel-7-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/7/paragraf/1/ledd/1/punkt/2/ledd/1/" id="kapittel-7-paragraf-1-ledd-1-punkt-2-ledd-1">halda anna offentleg tilskiping eller framsyning som nemnt i § 4 i lov av 22. mai 1875,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/7/paragraf/1/ledd/1/punkt/3/" id="kapittel-7-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/7/paragraf/1/ledd/1/punkt/3/ledd/1/" id="kapittel-7-paragraf-1-ledd-1-punkt-3-ledd-1">drive skytebane, ringkasting e.l. som næring,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/7/paragraf/1/ledd/1/punkt/4/" id="kapittel-7-paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/7/paragraf/1/ledd/1/punkt/4/ledd/1/" id="kapittel-7-paragraf-1-ledd-1-punkt-4-ledd-1">halde offentleg dans, karusell, tivoli, cirkus e.l. som næring,</article></article></li><li data-li-identifier="5." data-name="5."><article class="listArticle" data-absoluteaddress="/kapittel/7/paragraf/1/ledd/1/punkt/5/" id="kapittel-7-paragraf-1-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/7/paragraf/1/ledd/1/punkt/5/ledd/1/" id="kapittel-7-paragraf-1-ledd-1-punkt-5-ledd-1">halda samkome med dans eller anna samkome som heilt eller for det meste er av selskapeleg slag eller moro eller tidtrøyte, dersom det er tilgjenge for ein uavgrensa krins av personar, eller for medlemer av foreining eller samskipnad.</article></article></li></ul></article></article><article class="legalArticle" data-lovdata-URL="LTII/forskrift/1989-09-12-903/§22" data-name="§22" data-partID="§22" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Den som vil skipe til slik tilstelling som nemnt i § 21, skal i god tid på førehand sende søknad til politiet med opplysning om tid og stad for tilskipinga og kven som er den ansvarlege. Politiet kan setje dei vilkår det finn turvande for å kunne gje løyve. Tilskiparen pliktar å fylgje dei pålegg politiet gjev for å halde ro, orden og tryggleik. Samkomer som nemnde i § 21 skal seinast vere slutt kl. 02.00. Politiet skal ha fritt tilgjenge til alle slike tilskipingar som nemnde i § 21 pkt. 1-2.</article></article><article class="legalArticle" data-lovdata-URL="LTII/forskrift/1989-09-12-903/§23" data-name="§23" data-partID="§23" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Ved samkomer skal folk oppføre seg sømeleg og ordentleg. Ingen må ved støy eller på annan måte hindre eller avbryte samkomer eller uroe andre som er til stades. Rusa personar skal visast bort.</article><article class="legalP" data-absoluteaddress="/kapittel/7/paragraf/3/ledd/2/" id="kapittel-7-paragraf-3-ledd-2">Når det er naudsynt for å halde ro og orden, kan politiet avbryte og stoppe samkomer som nemnde i § 21.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1989-09-12-903/KAPITTEL_8" data-partID="k8"><h2>Kapittel VIII. Born.</h2><article class="legalArticle" data-lovdata-URL="LTII/forskrift/1989-09-12-903/§24" data-name="§24" data-partID="§24" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Born under 14 år som streifar omkring på offentleg stad på eiga hand etter kl. 22.00, kan politiet bringe eller vise heim, eller ta seg av på annan måte.</article><article class="legalP" data-absoluteaddress="/kapittel/8/paragraf/1/ledd/2/" id="kapittel-8-paragraf-1-ledd-2">Foreldre og andre føresette skal så langt dei kan syte for at små born i deira varetekt er under tilsyn når dei ferdast på offentleg stad.</article><article class="legalP" data-absoluteaddress="/kapittel/8/paragraf/1/ledd/3/" id="kapittel-8-paragraf-1-ledd-3">Born under 15 år har ikkje tilgjenge til offentleg dans som nemnt i § 21, nr. 4, utan at dei er i fylgje med foreldre eller andre føresette.</article></article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1989-09-12-903/KAPITTEL_9" data-partID="k9"><h2>Kapittel IX. Ymse føresegner.</h2><article class="legalArticle" data-lovdata-URL="LTII/forskrift/1989-09-12-903/§25" data-name="§25" data-partID="§25" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Forsømer nokon det han har skylnad til etter denne vedtekta eller etter pålegg gjeve med heimel i vedtekta, kan politiet setja det i verk på hans vegner eller syta for at det vert gjort som er naudsynleg til å hindra skade eller ulempe for andre.</article><article class="legalP" data-absoluteaddress="/kapittel/9/paragraf/1/ledd/2/" id="kapittel-9-paragraf-1-ledd-2">Politiet kan òg hindra eller stogga gjerningar som er forbode etter denne vedtekta, eller rydja or vegen ulempe som kjem av at nokon har brote vedtekta.</article></article><article class="legalArticle" data-lovdata-URL="LTII/forskrift/1989-09-12-903/§26" data-name="§26" data-partID="§26" data-absoluteaddress="/kapittel/9/paragraf/2/" id="kapittel-9-paragraf-2"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/9/paragraf/2/ledd/1/" id="kapittel-9-paragraf-2-ledd-1">Brot på denne vedtekta eller pålegg gjeve med heimel i vedtekta vert straffa etter § 339 nr. 2 i straffelova, og ikkje hardare straff skal brukast.</article></article><article class="legalArticle" data-lovdata-URL="LTII/forskrift/1989-09-12-903/§27" data-name="§27" data-partID="§27" data-absoluteaddress="/kapittel/9/paragraf/3/" id="kapittel-9-paragraf-3"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/9/paragraf/3/ledd/1/" id="kapittel-9-paragraf-3-ledd-1">Denne vedtekta tek til å gjelde 1 månad etter at den er stadfesta av Justis- og politidepartementet. Frå same tid bortfell politivedtekta for Bremanger kommune stadfesta 19. januar 1965.</article></article></section></main></body></html>