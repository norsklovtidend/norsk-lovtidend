<!DOCTYPE html><html lang="no"><head><title>Forskrift vedrørende forvaltningen av fisket i Leksvik bygdeallmenning, Leksvik kommune, Nord-Trøndelag.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:48</dd><dt class="legacyID">Datokode</dt><dd class="legacyID">FOR-1989-03-31-305</dd><dt class="dokid">DokumentID</dt><dd class="dokid">LTII/forskrift/1989-03-31-305</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1989 Nr. 5</dd><dt class="dateInForce">I kraft fra</dt><dd class="dateInForce">1989-03-31</dd><dt class="appliesTo">Gjelder for</dt><dd class="appliesTo">Leksvik kommune, Nord-Trøndelag.</dd><dt class="dateOfPublication">Kunngjort</dt><dd class="dateOfPublication">1989-06-06</dd><dt class="titleShort">Korttittel</dt><dd class="titleShort">Forskrift vedrørende forvaltningen av fis</dd><dt class="title">Tittel</dt><dd class="title">Forskrift vedrørende forvaltningen av fisket i Leksvik bygdeallmenning, Leksvik kommune, Nord-Trøndelag.</dd><dt class="refid">RefID</dt><dd class="refid">forskrift/1989-03-31-305</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift vedrørende forvaltningen av fisket i Leksvik bygdeallmenning, Leksvik kommune, Nord-Trøndelag.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTII/forskrift/1989-03-31-305" id="dokument"><h1>Forskrift vedrørende forvaltningen av fisket i Leksvik bygdeallmenning, Leksvik kommune, Nord-Trøndelag.</h1><article class="legalP" data-absoluteaddress="/ledd/1/" id="ledd-1">I medhold av lov av 6. mars 1964 om laksefiske og innlandsfiske, § 15, jfr. kgl.res. av 24. september 1965 og bemyndigelse gitt av Direktoratet for naturforvaltning 15. august 1983 har fylkesmannen i Nord-Trøndelag 31. mars 1989 fastsatt følgende forskrift for forvaltningen av fiske i Leksvik bygdeallmenning, Leksvik kommune, Nord-Trøndelag fylke:</article><article class="legalArticle" data-lovdata-URL="LTII/forskrift/1989-03-31-305/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Fisket i allmenningen forvaltes av allmenningsstyret (heretter kalt styret) i samsvar med denne forskrift. Styret skal herunder ta sikte på et fornuftig fiskestell og en rasjonell utnytting av fisket i allmenningen.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Styret skal videre arbeide for at lovbestemmelser om fisket og allmenningens egne fiskeregler blir overholdt. Styret kan gi andre organer fullmakt til å forvalte fisket, eventuelt på bestemte betingelser.</article></article><article class="legalArticle" data-lovdata-URL="LTII/forskrift/1989-03-31-305/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ingen må drive fiske i allmenningen uten på forhånd å ha løst fiskekort i samsvar med denne forskrift. Fiskekortene skal lyde på navn og kan ikke overdras. De skal alltid bringes med under fisket og forevises på forlangende.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Styret kan bestemme at personer under 16 år kan fiske uten kort.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fiskekort utstedes bare mot forevisning av kvittering for betalt fisketrygd. Dette gjelder ikke personer under 16 år. Alle som er bosatt i Leksvik kan, når vilkårene etter forrige ledd er oppfylt, få utstedt fiskekort som gir adgang til fiske i henhold til gjeldende regler.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Styret avgjør i hvilken utstrekning fiskekort skal utstedes til andre enn dem som går inn under bestemmelsene i forrige ledd. Innlandsfiskenemnda skal på forhånd være gitt anledning til å uttale seg.</article></article><article class="legalArticle" data-lovdata-URL="LTII/forskrift/1989-03-31-305/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Styret kan foreta innskrenkninger med hensyn til tiden, området og måten for utøving av fisket i allmenningen, når dette etter styrets mening er nødvendig. Før slike innskrenkninger foretas skal innlandsfiskenemnda gis høve til å uttale seg. Motsetter denne seg at innskrenkninger foretas, avgjør fylkesmannen om styrets vedtak om innskrenkninger skal godkjennes.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Der hvor forholdene ligger til rette for det, kan allmenningen samarbeide med tilliggende områder om felles tiltak til fremme av fisket, felles fiskeregler og felles fiskekort. I grensevassdrag bør styret samarbeide med andre grunneiere om felles fiskeregler og eventuelt andre tiltak. Innlandsfiskenemnda skal gis høve til å uttale seg om slike saker før de settes i verk.</article></article><article class="legalArticle" data-lovdata-URL="LTII/forskrift/1989-03-31-305/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Avgiften for fiskekort fastsettes av styret, og kan være forskjellig for:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">bruksberettigede med ektefelle/samboer</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">andre innenbygdsboende og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">personer som ikke omfattes av a og b.</article></article></li></ul></article></article><article class="legalArticle" data-lovdata-URL="LTII/forskrift/1989-03-31-305/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiske med krok, oter og line er generelt tillatt i alle vatn.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Innenfor rammen av hva gjeldende bestemmelser til enhver tid gir adgang til, kan styret tillate fiske med garn og teine i bestemte navngitte vatn. Slikt fiske kan drives av personer bosatt i hovedsognet. Andre kan drive slikt fiske bare i den utstrekning styret tillater det. Som utøver av fisket regnes også hjelpemann.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Styret bestemmer maskevidden på garna og antall garn det er anledning til å bruke pr. fiskekort.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Alle som fisker med garn, teine og line, plikter å merke sine redskaper med navn, og på en slik måte at redskapens plassering er godt synlig. Garn, teine eller line som ikke er merket med navn, kan tas inn av fiskeoppsynet.</article></article><article class="legalArticle" data-lovdata-URL="LTII/forskrift/1989-03-31-305/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Inntekter av salg av fiskekort kan gå inn i allmenningskassen i den utstrekning salget av kort ikke er overdratt til andre i forbindelse med forvaltningen av fisket.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Styret kan engasjere fiskeoppsyn som blir å lønne av inntektene av kortsalget eller av allmenningskassen. Om forholdene ligger til rette for det, kan det samarbeides med andre om fiskeoppsyn. Styret påser at eventuelt oppsyn er effektivt. Det påligger styret ved formannen eller andre styret bemyndiger å anmelde overtredelser av lover og regler.</article></article><article class="legalArticle" data-lovdata-URL="LTII/forskrift/1989-03-31-305/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fiskekort gir rett til fiske innenfor allmenningens grenser, liksom de i grensevatn gjelder fra det land som eies av Leksvik bygdeallmenning hvis ikke annen avtale er inngått.</article></article><article class="legalArticle" data-lovdata-URL="LTII/forskrift/1989-03-31-305/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Organisert fiske som er ledd i godkjent fiskekultiveringsarbeid, er ikke bundet av bestemmelsene i denne forskrift. Styret kan gi nærmere bestemmelser om slikt fiske.</article></article><article class="legalArticle" data-lovdata-URL="LTII/forskrift/1989-03-31-305/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Overtredelse av denne forskrift kan medføre straff og inndragning samt tap av retten til å drive fiske i allmenningen. Det samme gjelder overtredelse av de utfyllende bestemmelsene for fisket gitt av styret med hjemmel i denne forskrift.</article></article><article class="legalArticle" data-lovdata-URL="LTII/forskrift/1989-03-31-305/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft straks.</article></article></main></body></html>