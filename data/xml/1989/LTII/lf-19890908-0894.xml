<!DOCTYPE html><html lang="no"><head><title>Forskrift om vern av Gåsvatnan landskapsvernområde, Beiarn, Saltdal og Skjerstad kommuner, Nordland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:18</dd><dt class="legacyID">Datokode</dt><dd class="legacyID">FOR-1989-09-08-894</dd><dt class="dokid">DokumentID</dt><dd class="dokid">LTII/forskrift/1989-09-08-894</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1989 Nr. 9</dd><dt class="dateInForce">I kraft fra</dt><dd class="dateInForce">1989-09-08</dd><dt class="appliesTo">Gjelder for</dt><dd class="appliesTo">Beiarn, Saltdal og Skjerstad kommuner, Nordland.</dd><dt class="dateOfPublication">Kunngjort</dt><dd class="dateOfPublication">1989-10-03</dd><dt class="titleShort">Korttittel</dt><dd class="titleShort">Forskrift om vern av Gåsvatnan landskapsv</dd><dt class="title">Tittel</dt><dd class="title">Forskrift om vern av Gåsvatnan landskapsvernområde, Beiarn, Saltdal og Skjerstad kommuner, Nordland.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 8. september 1989. Fremmet av Miljøverndepartementet.</dd><dt class="refid">RefID</dt><dd class="refid">forskrift/1989-09-08-894</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vern av Gåsvatnan landskapsvernområde, Beiarn, Saltdal og Skjerstad kommuner, Nordland.<ul class="tocSubUl"><li>I</li><li>II</li><li>III</li><li>IV</li><li>V</li><li>VI</li><li>VII</li><li>VIII</li><li>IX</li><li>X</li></ul></li></ul></dd></dl></header><main class="documentBody" data-lovdata-URL="LTII/forskrift/1989-09-08-894" id="dokument"><h1>Forskrift om vern av Gåsvatnan landskapsvernområde, Beiarn, Saltdal og Skjerstad kommuner, Nordland.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1989-09-08-894/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I medhold av lov om naturvern av 19. juni 1970, nr. 63, § 5, jf. § 6 og §§ 21, 22 og 23, er et område i Beiarn, Saltdal og Skjerstad kommuner i Nordland fylke, vernet som landskapsvernområde ved kgl.res. av 8. september 1989 under betegnelsen Gåsvatnan landskapsvernområde.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1989-09-08-894/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Området omfatter umatrikulert statsgrunn, og dessuten i</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Beiarn kommune: gnr/bnr 18/3, 18/6 og 18/14 og sameie under gnr 18, – og i</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Saltdal kommune: gnr/bnr nr 27/1, 27/2, 27/3, 27/4, 27/5, 29/1, 27/2, 29/3, 29/4, 29,5, 29/6, 29/7, 29/8, 29/9, 29,10, 31/1, 31/2, 31/3, 31/8, 31/11, 31/29, 78/1 og 78/2.</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Landskapsvernområdet dekker et areal på ca. 120 km<sup>2</sup>.</article><article class="legalP" data-absoluteaddress="/kapittel/2/ledd/5/" id="kapittel-2-ledd-5">Grensene for landskapsvernområdet fremgår av kart datert Miljøverndepartementet august 1989.</article><article class="legalP" data-absoluteaddress="/kapittel/2/ledd/6/" id="kapittel-2-ledd-6">Kartet og vernebestemmelsene oppbevares i Beiarn, Saltdal og Skjerstad kommuner, hos Fylkesmannen i Nordland, i Salten Skogforvaltning, i Direktoratet for naturforvaltning og i Miljøverndepartementet.</article><article class="legalP" data-absoluteaddress="/kapittel/2/ledd/7/" id="kapittel-2-ledd-7">De nøyaktige grensene for landskapsvernområdet skal avmerkes i marka der forvaltningsmyndigheten finner behov for det. Knekkpunktene bør koordinatfestes.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1989-09-08-894/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Formålet med Gåsvatnan landskapsvernområde er å bevare et egenartet og vakkert naturlandskap, herunder<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/ledd/1/punkt/1/" id="kapittel-3-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/ledd/1/punkt/1/ledd/1/" id="kapittel-3-ledd-1-punkt-1-ledd-1">Jarbrudalen med Russåga, Norges største uregulerte underjordiske elv</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/ledd/1/punkt/2/" id="kapittel-3-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/ledd/1/punkt/2/ledd/1/" id="kapittel-3-ledd-1-punkt-2-ledd-1">de botanisk meget rike områdene i Kvitberget og Skjevlfjell</article></article></li></ul></article><article class="legalP" data-absoluteaddress="/kapittel/3/ledd/2/" id="kapittel-3-ledd-2">I tillegg skal landskapsvernområdet sammen med Saltfjellet-Svartisen nasjonalpark, Saltfjellet landskapsvernområde og Storlia naturreservat bidra til å bevare et sammenhengende naturområde, som også inneholder mange samiske og andre kulturminner.</article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1989-09-08-894/KAPITTEL_4" data-partID="k4"><h2 data-text-align="center">IV</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">For landskapsvernområdet gjelder følgende bestemmelser:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/4/ledd/1/punkt/1/" id="kapittel-4-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/4/ledd/1/punkt/1/ledd/1/" id="kapittel-4-ledd-1-punkt-1-ledd-1">Alle inngrep som vesentlig kan endre landskapets art eller karakter er forbudt. Eksempel på slike inngrep er: Oppføring av bygninger, anlegg og faste innretninger, framføring av luftledninger, bygging av veier, flatehogst og nydyrking, nyplanting, drenering og annen form for tørrlegging, masseuttak, utfylling av masse, løsbryting og fjerning av stein – mineraler – fossiler – bergverksdrift, vassdragsregulering, gjødsling og bruk av kjemiske bekjempningsmidler, forsøpling, utslipp av kloakk eller andre konsentrerte forurensningstilførsler. Opplistingen er ikke uttømmende. Det er heller ikke tillatt å utføre forundersøkelser for tekniske inngrep som vesentlig kan endre landskapets art eller karakter.</article><article class="legalP" data-absoluteaddress="/kapittel/4/ledd/1/punkt/1/ledd/2/" id="kapittel-4-ledd-1-punkt-1-ledd-2">Fylkesmannen avgjør i tvilstilfelle om et tiltak må anses å endre landskapets art eller karakter vesentlig.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/4/ledd/1/punkt/2/" id="kapittel-4-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/4/ledd/1/punkt/2/ledd/1/" id="kapittel-4-ledd-1-punkt-2-ledd-1">Grotter og karstformer er vernet mot naturinngrep og beskadigelse av enhver art. Det er forbudt å fjerne materiale eller forekomster fra grottene. Fylkesmannen, kan dersom hensynet til verneverdiene tilsier det, innføre ferdselsrestriksjoner eller forby ferdsel i grottene.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/4/ledd/1/punkt/3/" id="kapittel-4-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/4/ledd/1/punkt/3/ledd/1/" id="kapittel-4-ledd-1-punkt-3-ledd-1">Særmerkte og dekorative trær, og hule trær og stammer ellers, som er med på å prege landskapet må ikke felles eller fjernes. Treslagskifte er ikke tillatt.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/4/ledd/1/punkt/4/" id="kapittel-4-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/4/ledd/1/punkt/4/ledd/1/" id="kapittel-4-ledd-1-punkt-4-ledd-1">For dyrelivet gjelder viltlovens bestemmelser og forskrifter gitt i medhold av denne.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/4/ledd/1/punkt/5/" id="kapittel-4-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/4/ledd/1/punkt/5/ledd/1/" id="kapittel-4-ledd-1-punkt-5-ledd-1">Fiske og fiskekultivering kan foregå etter gjeldende bestemmelser med hjemmel i lov om lakse- og innlandsfiske.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/4/ledd/1/punkt/6/" id="kapittel-4-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/4/ledd/1/punkt/6/ledd/1/" id="kapittel-4-ledd-1-punkt-6-ledd-1">Kulturminner må ikke påføres skader, jf kulturminnelovens §§ 3 og 4.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/4/ledd/1/punkt/7/" id="kapittel-4-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/4/ledd/1/punkt/7/ledd/1/" id="kapittel-4-ledd-1-punkt-7-ledd-1">Motorferdsel til lands og til vanns, herunder landing med luftfartøy og lavtflyging er ikke tillatt. Med landing menes her også henting og bringing av passasjerer og gods selv om landing i egentlig forstand ikke skjer.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/4/ledd/1/punkt/8/" id="kapittel-4-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/4/ledd/1/punkt/8/ledd/1/" id="kapittel-4-ledd-1-punkt-8-ledd-1">Bruk av ride- og kløvhest er bare tillatt langs eventuelle traséer som er særskilt utpekt til dette av fylkesmannen.</article></article></li></ul></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1989-09-08-894/KAPITTEL_5" data-partID="k5"><h2 data-text-align="center">V</h2><article class="marginIdArticle" data-partID="a1" data-absoluteaddress="/kapittel/5/punkt/1/" id="kapittel-5-punkt-1"><span class="data-marginOriginalId">1.</span><article class="legalP" data-absoluteaddress="/kapittel/5/punkt/1/ledd/1/" id="kapittel-5-punkt-1-ledd-1">Unntatt fra bestemmelsene i pkt. IV er:</article></article><article class="marginIdArticle" data-partID="a1.1" data-absoluteaddress="/kapittel/5/punkt/2/" id="kapittel-5-punkt-2"><span class="data-marginOriginalId">1.1.</span><article class="legalP" data-absoluteaddress="/kapittel/5/punkt/2/ledd/1/" id="kapittel-5-punkt-2-ledd-1">Gjennomføring av nødvendig militær operativ virksomhet og forsvarets nødvendige lavtflyving og tiltak i ambulanse-, politi-, brannvern-, sikrings-, oppsyns-, skjøtsels- og forvaltningsøyemed.</article></article><article class="marginIdArticle" data-partID="a1.2" data-absoluteaddress="/kapittel/5/punkt/3/" id="kapittel-5-punkt-3"><span class="data-marginOriginalId">1.2.</span><article class="legalP" data-absoluteaddress="/kapittel/5/punkt/3/ledd/1/" id="kapittel-5-punkt-3-ledd-1">Nødvendig bruk av beltekjøretøy på vinterføre for utøvelse av reindrift.</article></article><article class="marginIdArticle" data-partID="a2" data-absoluteaddress="/kapittel/5/punkt/4/" id="kapittel-5-punkt-4"><span class="data-marginOriginalId">2.</span><article class="legalP" data-absoluteaddress="/kapittel/5/punkt/4/ledd/1/" id="kapittel-5-punkt-4-ledd-1">Bestemmelsene i punkt IV er ikke til hinder for:</article></article><article class="marginIdArticle" data-partID="a2.1" data-absoluteaddress="/kapittel/5/punkt/5/" id="kapittel-5-punkt-5"><span class="data-marginOriginalId">2.1.</span><article class="legalP" data-absoluteaddress="/kapittel/5/punkt/5/ledd/1/" id="kapittel-5-punkt-5-ledd-1">Nødvendig vedlikehold av eksisterende bygninger, kulturminner, turiststier og -løyper og nødvendig vedlikehold av eksisterende gjerder og andre innretninger til bruk for bufe og tamreindrift.</article></article><article class="marginIdArticle" data-partID="a2.2" data-absoluteaddress="/kapittel/5/punkt/6/" id="kapittel-5-punkt-6"><span class="data-marginOriginalId">2.2.</span><article class="legalP" data-absoluteaddress="/kapittel/5/punkt/6/ledd/1/" id="kapittel-5-punkt-6-ledd-1">Skånsomt uttak av trevirke på privat grunn til eget bruk.</article></article><article class="marginIdArticle" data-partID="a2.3" data-absoluteaddress="/kapittel/5/punkt/7/" id="kapittel-5-punkt-7"><span class="data-marginOriginalId">2.3.</span><article class="legalP" data-absoluteaddress="/kapittel/5/punkt/7/ledd/1/" id="kapittel-5-punkt-7-ledd-1">Plukking av bær og matsopp. Plukking av vanlige plantearter til pynt i hyttene i verneområdet.</article></article><article class="marginIdArticle" data-partID="a2.4" data-absoluteaddress="/kapittel/5/punkt/8/" id="kapittel-5-punkt-8"><span class="data-marginOriginalId">2.4.</span><article class="legalP" data-absoluteaddress="/kapittel/5/punkt/8/ledd/1/" id="kapittel-5-punkt-8-ledd-1">Forsvarlig nedgraving av avfall ved de faste overnattingssteder.</article></article><article class="marginIdArticle" data-partID="a2.5" data-absoluteaddress="/kapittel/5/punkt/9/" id="kapittel-5-punkt-9"><span class="data-marginOriginalId">2.5.</span><article class="legalP" data-absoluteaddress="/kapittel/5/punkt/9/ledd/1/" id="kapittel-5-punkt-9-ledd-1">Tradisjonell utmarksbeiting.</article></article><article class="marginIdArticle" data-partID="a2.6" data-absoluteaddress="/kapittel/5/punkt/10/" id="kapittel-5-punkt-10"><span class="data-marginOriginalId">2.6.</span><article class="legalP" data-absoluteaddress="/kapittel/5/punkt/10/ledd/1/" id="kapittel-5-punkt-10-ledd-1">Tradisjonell drift av den på vernetidspunktet eksisterende innmark (ca. 30 daa) på fjellgården gnr 78/1 – Nordlund av Jarbrufjell.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1989-09-08-894/KAPITTEL_6" data-partID="k6"><h2 data-text-align="center">VI</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Fylkesmannen eller den fylkesmannen bestemmer kan gi tillatelse til:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/6/ledd/1/punkt/1/" id="kapittel-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/6/ledd/1/punkt/1/ledd/1/" id="kapittel-6-ledd-1-punkt-1-ledd-1">Oppføring av nye offentlige tilgjengelige hytter og utvidelser og ombygging av eksisterende foreningshytter, reindriftshytter og gammer.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/6/ledd/1/punkt/2/" id="kapittel-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/6/ledd/1/punkt/2/ledd/1/" id="kapittel-6-ledd-1-punkt-2-ledd-1">Nødvendig transport til hyttene i området på vinterføre i mars og april.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/6/ledd/1/punkt/3/" id="kapittel-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/6/ledd/1/punkt/3/ledd/1/" id="kapittel-6-ledd-1-punkt-3-ledd-1">Anlegg og tiltak i reindriftsnæringen som går inn under IV, 1.</article><article class="legalP" data-absoluteaddress="/kapittel/6/ledd/1/punkt/3/ledd/2/" id="kapittel-6-ledd-1-punkt-3-ledd-2">Annen motorferdsel i reindrift enn nevnt i V, 1.2 og motorferdsel i annen næringsvirksomhet.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/6/ledd/1/punkt/4/" id="kapittel-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/6/ledd/1/punkt/4/ledd/1/" id="kapittel-6-ledd-1-punkt-4-ledd-1">Forlengelse av eksisterende og opprettelse og merking av nye turstier og -løyper, og bygging av klopper samt oppsetting av nødvendige skilt og vegvisere.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/6/ledd/1/punkt/5/" id="kapittel-6-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/6/ledd/1/punkt/5/ledd/1/" id="kapittel-6-ledd-1-punkt-5-ledd-1">Uttak av trevirke til brensel for hytter i landskapsvernområdet hvis grunneier gir tillatelse.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/6/ledd/1/punkt/6/" id="kapittel-6-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/6/ledd/1/punkt/6/ledd/1/" id="kapittel-6-ledd-1-punkt-6-ledd-1">Avvirking og uttransport av gran plantet før vernevedtaket.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/6/ledd/1/punkt/7/" id="kapittel-6-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/6/ledd/1/punkt/7/ledd/1/" id="kapittel-6-ledd-1-punkt-7-ledd-1">Annet uttak av trevirke.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/6/ledd/1/punkt/8/" id="kapittel-6-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/6/ledd/1/punkt/8/ledd/1/" id="kapittel-6-ledd-1-punkt-8-ledd-1">Nødvendig transport til fjellgården Nordlund av Jarbrufjell og en viss opparbeidelse av atkomstvegen til gården mot at vegen fysisk stenges med bom mot annen trafikk.</article></article></li><li data-li-identifier="9." data-name="9."><article class="listArticle" data-absoluteaddress="/kapittel/6/ledd/1/punkt/9/" id="kapittel-6-ledd-1-punkt-9"><span class="data-originalId">9.</span><article class="legalP" data-absoluteaddress="/kapittel/6/ledd/1/punkt/9/ledd/1/" id="kapittel-6-ledd-1-punkt-9-ledd-1">Kultiveringstiltak i beiteområder.</article></article></li></ul></article><article class="legalP" data-absoluteaddress="/kapittel/6/ledd/2/" id="kapittel-6-ledd-2">Før eventuell tillatelse til motorferdsel i landskapsvernområdet gis skal transportbehovet vurderes mot mulige skader og ulemper og i forhold til et mål om å redusere motorferdselen til et minimum. Alternative transportmetoder og kombinering av flere transportbehov skal også vurderes.</article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1989-09-08-894/KAPITTEL_7" data-partID="k7"><h2 data-text-align="center">VII</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Fylkesmannen, eller den fylkesmannen bestemmer, kan gjennomføre tiltak for å fremme verneformålet. Det kan utarbeides plan som kan inneholde nærmere retningslinjer for gjennomføring av skjøtsels- og tilretteleggingstiltak, informasjons- og veiledningstiltak m.m. I tillegg kan han gi bestemmelser om ferdsel.</article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1989-09-08-894/KAPITTEL_8" data-partID="k8"><h2 data-text-align="center">VIII</h2><article class="legalP" data-absoluteaddress="/kapittel/8/ledd/1/" id="kapittel-8-ledd-1">Fylkesmannen eller den fylkesmannen bestemmer kan gjøre unntak fra vernebestemmelsene når formålet med vernet krever det, samt for vitenskapelig undersøkelser, arbeider av vesentlig samfunnsmessig betydning og i spesielle tilfeller, dersom det ikke strir mot formålet med vernet.</article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1989-09-08-894/KAPITTEL_9" data-partID="k9"><h2 data-text-align="center">IX</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Forvaltningen av vernebestemmelsene tillegges Fylkesmannen i Nordland.</article></section><section class="section" data-name="kapX" data-section-type="default" data-absoluteaddress="/kapittel/10/" id="kapittel-10" data-lovdata-URL="LTII/forskrift/1989-09-08-894/KAPITTEL_10" data-partID="k10"><h2 data-text-align="center">X</h2><article class="legalP" data-absoluteaddress="/kapittel/10/ledd/1/" id="kapittel-10-ledd-1">Forskriften trer i kraft straks.</article></section></main></body></html>