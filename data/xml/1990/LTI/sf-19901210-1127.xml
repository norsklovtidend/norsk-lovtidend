<!DOCTYPE html><html lang="no"><head><title>Forskrift om endring i forskrift om tinglysing.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:48</dd><dt class="legacyID">Datokode</dt><dd class="legacyID">FOR-1990-12-10-1127</dd><dt class="dokid">DokumentID</dt><dd class="dokid">LTI/forskrift/1990-12-10-1127</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 22</dd><dt class="dateInForce">I kraft fra</dt><dd class="dateInForce">1991-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1935-06-07-2/§38</li></ul></dd><dt class="dateOfPublication">Kunngjort</dt><dd class="dateOfPublication">1991-02-06</dd><dt class="title">Tittel</dt><dd class="title">Forskrift om endring i forskrift om tinglysing.</dd><dt class="refid">RefID</dt><dd class="refid">forskrift/1990-12-10-1127</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tinglysing.<ul class="tocSubUl"><li>I<ul class="tocSubUl"><li>§ 1. Avgjørelser om tinglysing.</li><li>§ 13. Tinglysingsnekting og kjæremålsbehandling.</li><li>§ 15. Foreløpig innføring.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1990-12-10-1127" id="dokument"><h1>Forskrift om endring i forskrift om tinglysing.</h1><article class="legalP" data-absoluteaddress="/ledd/1/" id="ledd-1">Gitt av Justis- og politidepartementet 10. desember 1990 i medhold av tinglysingsloven 7. juni 1935 nr. 2 § 38.</article><article class="legalP" data-absoluteaddress="/ledd/2/" id="ledd-2">Endring i forskrift av 4. desember 1980 nr. om tinglysing.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-12-10-1127/KAPITTEL_1" data-partID="k1"><h2 data-text-align="center">I</h2><article class="defaultP">§ 1. skal lyde:</article><article class="futureLegalArticle" data-name="§1" data-partID="§1" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Avgjørelser om tinglysing.</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Den myndighet som i tinglysingslovens § 1 er lagt til tinglysingsdommeren, kan delegeres til en annen tjenestemann ved embetet. Avgjørelse om å nekte et dokument tinglyst, avgjørelse om retting samt avgjørelse av kjæremål skal likevel alltid treffes av dommeren.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Delegeringsbeslutning skal være skriftlig. Den skal nevne navnet på den som får tillagt myndighet og om utøvelsen av den delegerte myndighet er begrenset utover det som følger av første ledd.</article></article> <article class="defaultP" margin-top="true">§ 13 skal lyde:</article><article class="futureLegalArticle" data-name="§13" data-partID="§13" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 13</span>. <span class="legalArticleTitle">Tinglysingsnekting og kjæremålsbehandling.</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Inntil tinglysingsattesten, jfr. tinglysingslovens § 11 første ledd, er underskrevet, kan et mangelfullt dokument nektes tinglyst.</article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">Nektes et dokument tinglyst, skal rekvirenten og andre som saken direkte gjelder, straks ha skriftlig underretning om dette etter de regler som følger av tinglysingslovens § 9. I underretningen skal det gis begrunnelse for nektingen. Det skal også gis opplysning om adgang til å påkjære nektelsen, og om at kjæremål i tilfelle må være erklært innen 2 uker fra den dag underretningen er sendt. Har dommeren fastsatt en lengre frist (jfr. tinglysingslovens § 10 første ledd tredje punktum), skal denne fristen angis i stedet.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Tilsvarende gjelder i andre tilfelle hvor noen har forlangt en forretning og ikke fått medhold.</article><article class="legalP" data-absoluteaddress="/kapittel/1/foreslåttparagraf/2/ledd/4/" id="kapittel-1-foreslåttparagraf-2-ledd-4">Når kjæremål erklæres, skal dommeren tilrettelegge saken og uten opphold sende kjæremålet og sakens dokumenter til kjæremålsretten om han ikke selv finner å ville oppheve eller endre sitt tidligere vedtak, jfr. tvistemålslovens § 399 tredje ledd og tinglysingslovens § 10, 10a og 10b. Har noen opptrådt som motpart eller kan betraktes som motpart, skal likevel kjæremålet først forkynnes for denne og frist til å avgi tilsvar være utløpt, jfr. tvistemålslovens § 399 annet ledd. Dommeren skal selv gi slik redegjørelse som er nødvendig for kjæremålsretten, herunder opplysning om når dokumentet ble dagbokført og når kjæremålet kom inn. Den kjærende part og eventuelle andre parter med kjent adresse skal sendes gjenpart av denne redegjørelsen. Nødvendige dokumenter i saken, eventuelt i kopi, skal oversendes kjæremålsretten.</article><article class="legalP" data-absoluteaddress="/kapittel/1/foreslåttparagraf/2/ledd/5/" id="kapittel-1-foreslåttparagraf-2-ledd-5">I dagboken skal det i tilknytning til innføringen av vedkommende dokument gjøres en kort merknad om at dokumentet er nektet tinglyst. Tilsvarende merknad føyes til den foreløpige innføringen i vedkommende register. Blir avgjørelsen omgjort, gis en tilføyelse om det i dagboken, mens merknaden om nektingen strykes i vedkommende register. For øvrig vises til § 15. Hvis nektingen stadfestes gjøres det tilføyelse om det i dagboken når avgjørelsen er endelig, og dokumentet strykes i registeret.</article><article class="legalP" data-absoluteaddress="/kapittel/1/foreslåttparagraf/2/ledd/6/" id="kapittel-1-foreslåttparagraf-2-ledd-6">Ved tinglysingskontoret skal gjenpart av beslutning om å nekte tinglysing, eller beslutning om å nekte å fremme annen forretning oppbevares i egen perm. Her settes også kjæremålsrettens avgjørelse inn.</article></article> <article class="defaultP" margin-top="true">§ 15 skal lyde:</article><article class="futureLegalArticle" data-name="§15" data-partID="§15" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 15</span>. <span class="legalArticleTitle">Foreløpig innføring.</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">Når det blir satt frist etter tinglysingslovens § 16 og når tinglysingsnekting blir påkjært skal dokumentet føres foreløpig inn i registeret. Det skal anmerkes at innføringen er foreløpig.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-12-10-1127/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringen trer i kraft fra 1. januar 1991.</article></section></main></body></html>