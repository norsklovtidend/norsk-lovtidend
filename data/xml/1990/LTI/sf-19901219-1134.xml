<!DOCTYPE html><html lang="no"><head><title>Forskrift om endring i forskrift om disponering av kontantytelser fra folketrygden under opphold i sykehjem og boform for heldøgns omsorg og pleie.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:34</dd><dt class="legacyID">Datokode</dt><dd class="legacyID">FOR-1990-12-19-1134</dd><dt class="dokid">DokumentID</dt><dd class="dokid">LTI/forskrift/1990-12-19-1134</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 22</dd><dt class="dateInForce">I kraft fra</dt><dd class="dateInForce">1990-12-19</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1991-02-06</dd><dt class="title">Tittel</dt><dd class="title">Forskrift om endring i forskrift om disponering av kontantytelser fra folketrygden under opphold i sykehjem og boform for heldøgns omsorg og pleie.</dd><dt class="refid">RefID</dt><dd class="refid">forskrift/1990-12-19-1134</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om disponering av kontantytelser fra folketrygden under opphold i sykehjem og boform for heldøgns omsorg og pleie.<ul class="tocSubUl"><li>§ 2-6.</li><li>Kap. III Felles trivselsordning<ul class="tocSubUl"><li>§ 3-1.</li><li>§ 3-2.</li></ul></li><li>Kap. IV Forskjellige bestemmelser<ul class="tocSubUl"><li>§ 4-1.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1990-12-19-1134" id="dokument"><h1>Forskrift om endring i forskrift om disponering av kontantytelser fra folketrygden under opphold i sykehjem og boform for heldøgns omsorg og pleie.</h1><article class="legalP" data-absoluteaddress="/ledd/1/" id="ledd-1">Sosialdepartementet har 19. desember vedtatt endring i forskrift av 11. desember 1988 nr. 1018 om disponering av kontantytelser fra folketrygden under opphold i sykehjem og boform for heldøgns omsorg og pleie § 2-6 og kap. III og IV.</article> <article class="defaultP" margin-top="true">Forskriftens § 2-6 skal lyde:</article><article class="futureLegalArticle" data-name="§2-6" data-partID="§2-6" data-absoluteaddress="/foreslåttparagraf/1/" id="foreslåttparagraf-1"><span class="futureLegalArticleHeader"><span class="legalArticleValue">§ 2-6</span>.</span><article class="legalP" data-absoluteaddress="/foreslåttparagraf/1/ledd/1/" id="foreslåttparagraf-1-ledd-1">Den myndighet ledelsen for boformen har etter bestemmelsene i § 2-2 og § 2-5 til å disponere midler på beboerens konto gjelder ikke eventuelt oppsparte midler som overstiger 3/4 av folketrygdens grunnbeløp, jfr. kommunehelsetjenestelovens § 6-8 nr. 1. Dersom midler som overstiger denne ramme, ikke kan overføres til overformynderiet, skal de settes inn på særskilt konto, som bare ved spesielle behov for beboeren kan disponeres av helseinstitusjonen. Også disse midler innsatt på spesiell konto skal være undergitt vanlig revisjon (institusjonens revisjon).</article><article class="legalP" data-absoluteaddress="/foreslåttparagraf/1/ledd/2/" id="foreslåttparagraf-1-ledd-2">Den særskilte konto for overskytende midler kan disponeres av institusjonen hvis beboeren har behov for utbetalinger som ikke kan dekkes over vedkommendes ordinære konto. Ved slike behov kan institusjonen tilbakeføre midler fra den spesielle konto til beboerens ordinære konto.</article></article> <article class="defaultP" margin-top="true">Forskriftens kap. III og IV skal lyde:</article><section class="section" data-name="kapIII" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-12-19-1134/KAPITTEL_1" data-partID="k1"><h2>Kap. III Felles trivselsordning</h2><article class="legalArticle" data-lovdata-URL="LTI/forskrift/1990-12-19-1134/§3-1" data-name="§3-1" data-partID="§3-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 3-1</span>.</h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/1/punkt/1/" id="kapittel-1-paragraf-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/1/punkt/1/ledd/1/" id="kapittel-1-paragraf-1-punkt-1-ledd-1">Hvor felles trivselsordning er opprettet, eller ønskes opprettet, i medhold av § 6-8 nr. 2 i kommunehelsetjenesteloven forvaltes denne av institusjonen med bistand av et trivselsråd.</article><article class="legalP" data-absoluteaddress="/kapittel/1/paragraf/1/punkt/1/ledd/2/" id="kapittel-1-paragraf-1-punkt-1-ledd-2">Trivselsrådet skal ikke ha mer enn 5 medlemmer. I rådet bør beboeren, foreldre/pårørende og institusjonen være representert. Vedtektene for trivselsordningen bør angi nærmere hvordan rådet skal oppnevnes og sammensettes.</article><article class="legalP" data-absoluteaddress="/kapittel/1/paragraf/1/punkt/1/ledd/3/" id="kapittel-1-paragraf-1-punkt-1-ledd-3">Rådet skal fremme forslag til konkrete trivselstiltak og på andre måter arbeide for å fremme trivselsordningens formål.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/1/punkt/2/" id="kapittel-1-paragraf-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/1/punkt/2/ledd/1/" id="kapittel-1-paragraf-1-punkt-2-ledd-1">Midlene skal nyttes til trivselstiltak som kan komme flest mulig av beboerne til gode, eventuelt vekslende grupper over lengre tidsrom. Det bør legges opp til varierte tiltak der det så vidt mulig tas hensyn til individuelle behov og interesser. Det bør være et siktemål at beboerne så langt mulig gjøres delaktige i samfunnets generelle fritids- og kulturtilbud. Trivselsmidlene kan ikke nyttes til dekning av driftsutgifter, og heller ikke til tiltak som vil medføre driftsutgifter for institusjonen eller som kan påregnes å ville få budsjettmessige konsekvenser, med mindre saken på forhånd er godkjent av bevilgende myndigheter.</article><article class="legalP" data-absoluteaddress="/kapittel/1/paragraf/1/punkt/2/ledd/2/" id="kapittel-1-paragraf-1-punkt-2-ledd-2">I saker som vedrører anskaffelse av varige trivselsgoder som f.eks. fast eiendom til feriested, bil eller annen formuesgjenstand av betydelig verdi, treffes avgjørelsen av styret.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/1/punkt/3/" id="kapittel-1-paragraf-1-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/1/punkt/3/ledd/1/" id="kapittel-1-paragraf-1-punkt-3-ledd-1">Trivselsmidlene skal stå på særskilt bankkonto. Uttak av midler kan bare foretas av institusjonens ledelse eller den ledelsen gir fullmakt.</article><article class="legalP" data-absoluteaddress="/kapittel/1/paragraf/1/punkt/3/ledd/2/" id="kapittel-1-paragraf-1-punkt-3-ledd-2">Det skal føres regnskap for bruken av midlene, og ved utgangen av hvert kalenderår skal trivselsrådet tilstilles regnskapsutdrag. Regnskapet skal undergis vanlig revisjon.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/1/punkt/4/" id="kapittel-1-paragraf-1-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/1/punkt/4/ledd/1/" id="kapittel-1-paragraf-1-punkt-4-ledd-1">Departementet kan samtykke i at to eller flere institusjoner etablerer en felles trivselsordning. Departementet kan godkjenne avvik fra bestemmelsene om trivselsråd når særlige grunner foreligger.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/paragraf/1/punkt/5/" id="kapittel-1-paragraf-1-punkt-5"><span class="data-originalId">5.</span><article class="legalP" data-absoluteaddress="/kapittel/1/paragraf/1/punkt/5/ledd/1/" id="kapittel-1-paragraf-1-punkt-5-ledd-1">Vedtektene for trivselsordningen skal alltid angi:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/paragraf/1/punkt/5/ledd/1/punkt/1/" id="kapittel-1-paragraf-1-punkt-5-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/1/paragraf/1/punkt/5/ledd/1/punkt/1/ledd/1/" id="kapittel-1-paragraf-1-punkt-5-ledd-1-punkt-1-ledd-1">Formålet med trivselsordningen.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/paragraf/1/punkt/5/ledd/1/punkt/2/" id="kapittel-1-paragraf-1-punkt-5-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/1/paragraf/1/punkt/5/ledd/1/punkt/2/ledd/1/" id="kapittel-1-paragraf-1-punkt-5-ledd-1-punkt-2-ledd-1">Den institusjon, avdeling eller beboergruppering som trivselsordningen omfatter.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/paragraf/1/punkt/5/ledd/1/punkt/3/" id="kapittel-1-paragraf-1-punkt-5-ledd-1-punkt-3"><span class="data-originalId">3)</span><article class="legalP" data-absoluteaddress="/kapittel/1/paragraf/1/punkt/5/ledd/1/punkt/3/ledd/1/" id="kapittel-1-paragraf-1-punkt-5-ledd-1-punkt-3-ledd-1">Størrelsen av innskudd, som pr. år ikke må overstige 25 % av folketrygdens grunnbeløp.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/paragraf/1/punkt/5/ledd/1/punkt/4/" id="kapittel-1-paragraf-1-punkt-5-ledd-1-punkt-4"><span class="data-originalId">4)</span><article class="legalP" data-absoluteaddress="/kapittel/1/paragraf/1/punkt/5/ledd/1/punkt/4/ledd/1/" id="kapittel-1-paragraf-1-punkt-5-ledd-1-punkt-4-ledd-1">Trivselsrådets størrelse og sammensetning, dets oppgaver og regler for dets virksomhet.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/paragraf/1/punkt/5/ledd/1/punkt/5/" id="kapittel-1-paragraf-1-punkt-5-ledd-1-punkt-5"><span class="data-originalId">5)</span><article class="legalP" data-absoluteaddress="/kapittel/1/paragraf/1/punkt/5/ledd/1/punkt/5/ledd/1/" id="kapittel-1-paragraf-1-punkt-5-ledd-1-punkt-5-ledd-1">Regler i tilknytning til opphør av medlemskap i og om opphør av trivselsordningen.</article></article></li></ul></article><article class="legalP" data-absoluteaddress="/kapittel/1/paragraf/1/punkt/5/ledd/2/" id="kapittel-1-paragraf-1-punkt-5-ledd-2">Vedtektene skal godkjennes av departementet.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/paragraf/1/punkt/6/" id="kapittel-1-paragraf-1-punkt-6"><span class="data-originalId">6.</span><article class="legalP" data-absoluteaddress="/kapittel/1/paragraf/1/punkt/6/ledd/1/" id="kapittel-1-paragraf-1-punkt-6-ledd-1">Ved opphør av trivselsordning skal departementet treffe nærmere bestemmelser om hvordan det skal forholdes med trivselsordningens midler.</article></article></li></ul></article><article class="legalArticle" data-lovdata-URL="LTI/forskrift/1990-12-19-1134/§3-2" data-name="§3-2" data-partID="§3-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 3-2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Institusjonens ledelse, eller den som er bemyndiget til det, skal hvert år innen utløpet av februar måned sende rapport til fylkeslegen om de trivselstiltak som er gjennomført i foregående kalenderår. Rapporten skal inneholde en kortfattet omtale av de viktigste konkrete tiltak som er gjennomført, og ellers gi opplysninger om eventuelle muligheter for en ytterligere bedring av beboerens aktivitets- og trivselsmuligheter. Utdrag av regnskapet for felleskontoen skal følge rapporten som vedlegg.</article></article></section><section class="section" data-name="kapIV" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-12-19-1134/KAPITTEL_2" data-partID="k2"><h2>Kap. IV Forskjellige bestemmelser</h2><article class="legalArticle" data-lovdata-URL="LTI/forskrift/1990-12-19-1134/§4-1" data-name="§4-1" data-partID="§4-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4-1</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Vedtak som treffes i medhold av kommunehelsetjenesteloven § 6-8 nr. 2 eller disse forskrifter, kan klages inn til fylkeslegen.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Forskriften trer i kraft straks.</article></article></section></main></body></html>