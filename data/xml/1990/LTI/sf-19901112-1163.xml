<!DOCTYPE html><html lang="no"><head><title>Forskrift om helsetjeneste i petroleumsvirksomheten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:26</dd><dt class="legacyID">Datokode</dt><dd class="legacyID">FOR-1990-11-12-1163</dd><dt class="dokid">DokumentID</dt><dd class="dokid">LTI/forskrift/1990-11-12-1163</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 1</dd><dt class="dateInForce">I kraft fra</dt><dd class="dateInForce">1991-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-03-22-11/§57</li><li>forskrift/1985-06-28-1215/§23</li></ul></dd><dt class="dateOfPublication">Kunngjort</dt><dd class="dateOfPublication">1991-02-13</dd><dt class="title">Tittel</dt><dd class="title">Forskrift om helsetjeneste i petroleumsvirksomheten.</dd><dt class="refid">RefID</dt><dd class="refid">forskrift/1990-11-12-1163</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om helsetjeneste i petroleumsvirksomheten.<ul class="tocSubUl"><li>Kapittel I. Alminnelige bestemmelser.<ul class="tocSubUl"><li>§ 1. Formål.</li><li>§ 2. Virkeområde.</li><li>§ 3. Definisjoner.</li><li>§ 4. Ansvar.</li><li>§ 5. Krav til dokumentasjon.</li><li>§ 6. Tilsyn / Saksbehandling.</li><li>§ 7. Fravik.</li><li>§ 8. Organisasjon.</li></ul></li><li>Kapittel II. Krav til personale.<ul class="tocSubUl"><li>§ 9. Helsefaglig ansvar.</li><li>§ 10. Krav til bemanning av helsetjenesten.</li><li>§ 11. Etter- og videreutdanning.</li></ul></li><li>Kapittel III. Helsetjenestens oppgaver.<ul class="tocSubUl"><li>§ 12. Alminnelige oppgaver.</li><li>§ 13. Oppgaver ved sykdom eller skade.</li><li>§ 14. Legevaktsordning.</li><li>§ 15. Journalføring / Taushetsplikt.</li></ul></li><li>Kapittel IV. Helseavdeling – medisinsk utstyr – legemidler.<ul class="tocSubUl"><li>§ 16. Helseavdeling.</li><li>§ 17. Helseavdelingens utstyr.</li><li>§ 18. Legemiddelforsyningen.</li></ul></li><li>Kapittel V. Helsemessig beredskap.<ul class="tocSubUl"><li>§ 19. Helsemessig beredskap.</li></ul></li><li>Kapittel VI. Straff – ikrafttredelse.<ul class="tocSubUl"><li>§ 20. Straffebestemmelse.</li><li>§ 21. Ikrafttredelse.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1990-11-12-1163" id="dokument"><h1>Forskrift om helsetjeneste i petroleumsvirksomheten.</h1><article class="legalP" data-absoluteaddress="/ledd/1/" id="ledd-1">Gitt av Helsedirektoratet 12. november 1990 i medhold av § 57 i petroleumsloven (lov av 22. mars 1985 nr. 11 om petroleumsvirksomhet) jf. § 23 i sikkerhetsforskriften (forskrift av 28. juni 1985 nr. 1215 om sikkerhet m.v. til lov om petroleumsvirksomhet) og Sosialdepartementets delegeringsskriv av 5. september 1985.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-11-12-1163/KAPITTEL_1" data-partID="k1"><h2>Kapittel I. Alminnelige bestemmelser.</h2><article class="legalArticle" data-lovdata-URL="LTI/forskrift/1990-11-12-1163/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål.</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftens formål er å ivareta behovet for helsetjeneste i petroleumsvirksomheten og dermed bidra til et forsvarlig sikkerhetsnivå.</article></article><article class="legalArticle" data-lovdata-URL="LTI/forskrift/1990-11-12-1163/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde.</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften kommer til anvendelse ved etablering, vedlikehold og videreutvikling av helsetjeneste i petroleumsvirksomheten som nevnt i petroleumsloven § 1.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Forskriften gjelder ikke på fartøyer med mindre annet blir særskilt fastsatt av Helsedirektoratet ved enkeltvedtak eller forskrift.</article></article><article class="legalArticle" data-lovdata-URL="LTI/forskrift/1990-11-12-1163/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner.</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift forstås med:</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2"><i>Helsetjeneste:</i> Den organisasjon, det personell og de ressurser som er nødvendig for å ivareta de helsemessige forhold etter denne forskrift.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3"><i>Lege:</i> Person som nevnt i § 1 i lov om leger av 13. juni 1980 nr. 42. (legeloven).</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4"><i>Sykepleier:</i> Person som har offentlig godkjenning ifølge § 7 i lov om utdannelse og offentlig godkjenning av sykepleiere av 8. januar 1960 nr. 1.</article><article class="legalP" data-absoluteaddress="/kapittel/1/paragraf/3/ledd/5/" id="kapittel-1-paragraf-3-ledd-5"><i>Helsepersonell:</i> Personell i helsetjenesten i petroleumsvirksomheten.</article><article class="legalP" data-absoluteaddress="/kapittel/1/paragraf/3/ledd/6/" id="kapittel-1-paragraf-3-ledd-6"><i>Legemiddel:</i> Stoffer og preparater som er bestemt for medisinsk bruk, jf. § 2 i lov om legemidler av 20. juni 1964 nr. 5.</article><article class="legalP" data-absoluteaddress="/kapittel/1/paragraf/3/ledd/7/" id="kapittel-1-paragraf-3-ledd-7"><i>Helseavdeling:</i> Den del av innretningen som til daglig benyttes til forebyggende og behandlende helsemessige tiltak.</article><article class="legalP" data-absoluteaddress="/kapittel/1/paragraf/3/ledd/8/" id="kapittel-1-paragraf-3-ledd-8"><i>Operatør:</i> Selskap eller sammenslutning som ved tildeling av utvinningstillatelse er blitt utpekt av Olje- og energidepartementet til å forestå den daglige ledelse av den virksomhet som utføres i medhold av tillatelsen, jf. petroleumsloven § 9.</article></article><article class="legalArticle" data-lovdata-URL="LTI/forskrift/1990-11-12-1163/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar.</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Operatør og enhver annen som deltar i virksomheten skal sørge for at reglene i denne forskrift følges, jf. sikkerhetsforskriften § 4.</article></article><article class="legalArticle" data-lovdata-URL="LTI/forskrift/1990-11-12-1163/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Krav til dokumentasjon.</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Operatør skal kunne dokumentere at bestemmelsene i denne forskrift følges og at det er etablert et system for å ivareta dette.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Dokumentasjon skal fremlegges når Helsedirektoratet krever det.</article></article><article class="legalArticle" data-lovdata-URL="LTI/forskrift/1990-11-12-1163/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsyn / Saksbehandling.</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Helsedirektoratet fører tilsyn med at bestemmelsene gitt i og i medhold av denne forskrift overholdes.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Helsedirektoratet treffer de nødvendige vedtak.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">For Helsedirektoratets saksbehandling gjelder forvaltningslovens regler, herunder reglene om klage.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Operatør skal gjøre helsetjenesten, arbeidstakernes verneombud og tillitsvalgte, kjent med de vedtak Helsedirektoratet treffer.</article></article><article class="legalArticle" data-lovdata-URL="LTI/forskrift/1990-11-12-1163/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fravik.</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Helsedirektoratet kan fravike reglene gitt i og i medhold av denne forskrift dersom spesielle grunner gjør det nødvendig eller rimelig.</article></article><article class="legalArticle" data-lovdata-URL="LTI/forskrift/1990-11-12-1163/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Organisasjon.</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Helsetjenestens virksomhet skal organiseres slik at den kan drives faglig forsvarlig.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Helsetjenesten skal framstå selvstendig og uavhengig overfor andre i faglige spørsmål, omfatte det personell og ha adgang til den informasjon som er nødvendig for å utføre de oppgaver som er beskrevet i denne forskrift.</article><article class="legalP" data-absoluteaddress="/kapittel/1/paragraf/8/ledd/3/" id="kapittel-1-paragraf-8-ledd-3">Helsetjenesten skal organiseres slik at helsepersonell kan delta i planlegging, utforming og gjennomføring av de oppgaver som er beskrevet i denne forskrift.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-11-12-1163/KAPITTEL_2" data-partID="k2"><h2>Kapittel II. Krav til personale.</h2><article class="legalArticle" data-lovdata-URL="LTI/forskrift/1990-11-12-1163/§9" data-name="§9" data-partID="§9" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Helsefaglig ansvar.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">En lege skal ha det faglige ansvar for helsetjenesten. Det skal utarbeides instruks for faglig ansvarlig lege.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Instruksen skal beskrive legens ansvar og oppgaver og forholdet til annet helsepersonell, operatør og tilsynsmyndigheter.</article></article><article class="legalArticle" data-lovdata-URL="LTI/forskrift/1990-11-12-1163/§10" data-name="§10" data-partID="§10" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til bemanning av helsetjenesten.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det skal til enhver tid være det nødvendige antall sykepleiere på innretningen når denne benyttes i petroleumsvirksomheten, slik at helsetjenestens oppgaver etter denne forskrift kan ivaretas på en forsvarlig måte.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Det skal utarbeides en instruks for sykepleiere.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Instruksen skal beskrive sykepleiers ansvar og oppgaver, rapporteringslinjer, forholdet til annet helsepersonell, operatør og tilsynsmyndigheter.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Sykepleier skal til enhver tid være til stede på innretningen slik at gjeldende instruks kan ivaretas.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Helsepersonell skal ellers ansettes i den grad det er nødvendig for å ivareta oppgavene beskrevet i denne forskrift.</article><article class="legalP" data-absoluteaddress="/kapittel/2/paragraf/2/ledd/6/" id="kapittel-2-paragraf-2-ledd-6">Instruks som nevnt i 2. og 3. ledd skal da utarbeides.</article></article><article class="legalArticle" data-lovdata-URL="LTI/forskrift/1990-11-12-1163/§11" data-name="§11" data-partID="§11" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Etter- og videreutdanning.</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Helsepersonell skal tilbys påkrevet videre- og etterutdanning.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Det skal utarbeides en plan for nødvendig vedlikehold av faglige kvalifikasjoner for helsepersonell.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Helsepersonell plikter å ta del i den planlagte videre- og etterutdanning som er nødvendig for å holde deres kvalifikasjoner ved like.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1990-11-12-1163/KAPITTEL_3" data-partID="k3"><h2>Kapittel III. Helsetjenestens oppgaver.</h2><article class="legalArticle" data-lovdata-URL="LTI/forskrift/1990-11-12-1163/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Alminnelige oppgaver.</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Helsetjenesten skal fremme helse og forebyggelse av sykdom, skade eller lyte, blant annet ved å delta i planlegging og prosjektering av innretningen, fremskaffe oversikt over forhold ved virksomheten som kan virke inn på helsetilstanden, påse at de hygieniske forhold er forsvarlig ivaretatt med hensyn til alle fysikalske, kjemiske, biologiske og psykososiale faktorer, medvirke til at helsemessige hensyn blir ivaretatt i andre av operatørs organer, og iverksette forebyggende tiltak innenfor sitt ansvarsområde.</article></article><article class="legalArticle" data-lovdata-URL="LTI/forskrift/1990-11-12-1163/§13" data-name="§13" data-partID="§13" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Oppgaver ved sykdom eller skade.</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Helsetjenesten skal gi alle som oppholder seg på innretningen nødvendig helsehjelp.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Operatør skal sørge for at syke eller skadede kan transporteres til land på hurtigst mulige måte.</article></article><article class="legalArticle" data-lovdata-URL="LTI/forskrift/1990-11-12-1163/§14" data-name="§14" data-partID="§14" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Legevaktsordning.</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Operatør skal sørge for rutiner som sikrer at lege til enhver tid kan kontaktes og om nødvendig på kortest mulig varsel komme til innretningen.</article></article><article class="legalArticle" data-lovdata-URL="LTI/forskrift/1990-11-12-1163/§15" data-name="§15" data-partID="§15" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Journalføring / Taushetsplikt.</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">I helsetjenesten i petroleumsvirksomheten skal journal føres, oppbevares og behandles etter reglene i legeloven og forskrifter gitt med hjemmel i den.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Taushetsplikt etter gjeldende lovgivning gjelder tilsvarende for helsepersonell i petroleumsvirksomheten.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1990-11-12-1163/KAPITTEL_4" data-partID="k4"><h2>Kapittel IV. Helseavdeling – medisinsk utstyr – legemidler.</h2><article class="legalArticle" data-lovdata-URL="LTI/forskrift/1990-11-12-1163/§16" data-name="§16" data-partID="§16" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Helseavdeling.</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">På innretning som omfattes av denne forskrift skal det være helseavdeling.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Helseavdelingen skal inneholde undersøkelsesrom, sykerom og toalett, og den skal være slik plassert, utformet, innredet, utstyrt og dimensjonert at helsepersonell kan utføre sine oppgaver på en forsvarlig måte.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Undersøkelsesrom må ha tilgang på dagslys.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Helseavdelingen skal være fri for støy og vibrasjoner.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Helseavdelingen skal ikke benyttes til andre formål enn den er bestemt for.</article><article class="legalP" data-absoluteaddress="/kapittel/4/paragraf/1/ledd/6/" id="kapittel-4-paragraf-1-ledd-6">Helseavdelingen må være slik plassert at båretransport av syk eller skadet person kan foretas på forsvarlig måte.</article></article><article class="legalArticle" data-lovdata-URL="LTI/forskrift/1990-11-12-1163/§17" data-name="§17" data-partID="§17" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Helseavdelingens utstyr.</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Det skal finnes nødvendig medisinsk utstyr, legemidler, førstehjelpsutstyr, herunder bårer og medisinsk redningsutstyr.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Medisinsk redningsutstyr m.v. skal være tilgjengelig slik at forsvarlig førstehjelp og medisinsk behandling kan gis ved sykdom eller skade og under transport til sykehus.</article></article><article class="legalArticle" data-lovdata-URL="LTI/forskrift/1990-11-12-1163/§18" data-name="§18" data-partID="§18" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Legemiddelforsyningen.</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Kontrollen med forordning og oppbevaring av legemidler m.v. skal skje i samsvar med forskrift om legemiddelforsyningen m.v. i den kommunale helsetjeneste av 18. november 1987 nr. 1153, når annet ikke er bestemt i eller i medhold av denne forskrift.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Legemiddelforsyningen skal etterses av farmasøytisk kandidat minst en gang årlig.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1990-11-12-1163/KAPITTEL_5" data-partID="k5"><h2>Kapittel V. Helsemessig beredskap.</h2><article class="legalArticle" data-lovdata-URL="LTI/forskrift/1990-11-12-1163/§19" data-name="§19" data-partID="§19" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Helsemessig beredskap.</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Helsemessig beredskap skal etableres, vedlikeholdes og videreutvikles i samsvar med reglene i den til enhver tid gjeldende forskrift om beredskap i petroleumsvirksomheten.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1990-11-12-1163/KAPITTEL_6" data-partID="k6"><h2>Kapittel VI. Straff – ikrafttredelse.</h2><article class="legalArticle" data-lovdata-URL="LTI/forskrift/1990-11-12-1163/§20" data-name="§20" data-partID="§20" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Straffebestemmelse.</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Overtredelse av denne forskrift eller vedtak truffet i medhold av denne straffes som bestemt i petroleumsloven § 66.</article></article><article class="legalArticle" data-lovdata-URL="LTI/forskrift/1990-11-12-1163/§21" data-name="§21" data-partID="§21" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Ikrafttredelse.</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Denne forskrift trer i kraft 1. januar 1991.</article></article></section></main></body></html>