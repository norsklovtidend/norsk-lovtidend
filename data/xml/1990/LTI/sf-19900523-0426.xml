<!DOCTYPE html><html lang="no"><head><title>Forskrift om eksport og import av farlig avfall.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:37</dd><dt class="legacyID">Datokode</dt><dd class="legacyID">FOR-1990-05-23-426</dd><dt class="dokid">DokumentID</dt><dd class="dokid">LTI/forskrift/1990-05-23-426</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 9</dd><dt class="dateInForce">I kraft fra</dt><dd class="dateInForce">1990-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§31</li><li>lov/1981-03-13-6/§32</li><li>lov/1976-06-11-79/§79</li><li>forskrift/1977-08-05-2/§4</li></ul></dd><dt class="dateOfPublication">Kunngjort</dt><dd class="dateOfPublication">1990-07-05</dd><dt class="title">Tittel</dt><dd class="title">Forskrift om eksport og import av farlig avfall.</dd><dt class="refid">RefID</dt><dd class="refid">forskrift/1990-05-23-426</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om eksport og import av farlig avfall.<ul class="tocSubUl"><li>§ 1. Forskriftens virkeområde</li><li>§ 2. Tillatelse til eksport</li><li>§ 3. Tillatelse til import</li><li>§ 4. Omgjøring</li><li>§ 5. Emballasje, merking og transport</li><li>§ 6. Underretning om at avfallet er mottatt og behandlingen fullført</li><li>§ 7. Eksportørens plikter hvis eksporten ikke kan gjennomføres som forutsatt</li><li>§ 8. Ulovlig eksport</li><li>§ 9. Ulovlig import</li><li>§ 10. Tilsyn</li><li>§ 11. Klage</li><li>§ 12. Forurensningsgebyr</li><li>§ 13. Straff</li><li>§ 14. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1990-05-23-426" id="dokument"><h1>Forskrift om eksport og import av farlig avfall.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 23. mai 1990 i medhold av lov av 13. mars 1981 nr. 6 om vern mot forurensninger og om avfall (forurensningsloven) § 31, § 32 og § 79, og lov av 11. juni 1976 nr. 79 om produktkontroll § 4, jfr. kgl.res. av 5. august 1977.</article><article class="legalArticle" data-lovdata-URL="LTI/forskrift/1990-05-23-426/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for eksport og import av farlig avfall. Med farlig avfall menes i denne forskriften avfall som omfattes av Baselkonvensjonen av 22. mars 1989 om grensekryssende transport av farlig avfall artikkel 1, punkt 1-4. Statens forurensningstilsyn avgjør i tvilstilfeller hva slags avfall som omfattes av forskriften.</article></article><article class="legalArticle" data-lovdata-URL="LTI/forskrift/1990-05-23-426/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tillatelse til eksport</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved eksport av farlig avfall fra Norge må eksportøren innhente tillatelse fra Statens forurensningstilsyn, som kan fastsette nærmere vilkår for tillatelsen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det kan gis en samlet eksporttillatelse for flere forsendelser i et tidsrom på inntil 12 måneder dersom forutsetningene i Baselkonvensjonen artikkel 6, punkt 6-8 oppfylles.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">For å få eksporttillatelse, må eksportøren ha innhentet tillatelse fra importlandet i samsvar med Baselkonvensjonen artikkel 6, punkt 1-2, og eventuelle transittland i samsvar konvensjonens artikkel 6, punkt 1 og 4.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Det kan ikke gis tillatelse til eksport av farlig avfall til land som ikke har tilstrekkelig administrativ, juridisk og teknisk kompetanse til å behandle avfallet på en forsvarlig måte. Det kan heller ikke gis tillatelse til eksport av farlig avfall til utviklingsland, eller til områder sør for den sekstiende sørlige breddegrad.</article></article><article class="legalArticle" data-lovdata-URL="LTI/forskrift/1990-05-23-426/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tillatelse til import</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved import av farlig avfall til Norge må importøren ha tillatelse fra Statens forurensningstilsyn. Statens forurensningstilsyn kan fastsette nærmere vilkår for å gi slik tillatelse. § 2 annet ledd gis tilsvarende anvendelse.</article></article><article class="legalArticle" data-lovdata-URL="LTI/forskrift/1990-05-23-426/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Omgjøring</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Dersom nye opplysninger tilsier at en godkjent eksport eller import av farlig avfall ikke bør gjennomføres, kan tillatelsen trekkes tilbake.</article></article><article class="legalArticle" data-lovdata-URL="LTI/forskrift/1990-05-23-426/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Emballasje, merking og transport</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Emballasjen og merkingen av den skal være i samsvar med gjeldende internasjonale regler for transport av farlig gods.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Avfallet skal ledsages av et transportdokument i samsvar med Baselkonvensjonen tillegg V B fra der hvor den grensekryssende transporten starter, og helt fram til behandlingsstedet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Enhver som har ansvar for en grensekryssende transport av farlig avfall eller deler av transporten, skal underskrive transportdokumentet enten ved levering eller ved mottak av avfallet.</article></article><article class="legalArticle" data-lovdata-URL="LTI/forskrift/1990-05-23-426/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Underretning om at avfallet er mottatt og behandlingen fullført</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved import til Norge plikter avfallsbehandleren å underrette eksportøren og rette myndighet i eksportlandet både ved mottak av avfallet og når avfallsbehandlingen er fullført.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Ved eksport fra Norge skal eksportøren informere Statens forurensningstilsyn dersom han ikke innen rimelig tid mottar underretninger fra avfallsbehandleren om at avfallet er mottatt og behandlingen fullført.</article></article><article class="legalArticle" data-lovdata-URL="LTI/forskrift/1990-05-23-426/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Eksportørens plikter hvis eksporten ikke kan gjennomføres som forutsatt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Hvis eksporten av avfallet ikke kan fullføres i samsvar med kontraktsbetingelsene, må eksportøren umiddelbart varsle Statens forurensningstilsyn om dette. I slike tilfeller kan Statens forurensningstilsyn gi pålegg om at eksportøren skal ta avfallet tilbake, eller at avfallet skal behandles på annen miljømessig forsvarlig måte, innen en nærmere bestemt frist.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Dersom det anses nødvendig for å sikre iverksettelsen av tiltakene i første ledd, kan Statens forurensningstilsyn gjennomføre tiltakene på eksportørens bekostning.</article></article><article class="legalArticle" data-lovdata-URL="LTI/forskrift/1990-05-23-426/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ulovlig eksport</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved ulovlig eksport fra Norge som følge av handlemåten til eksportøren eller andre som har eller har hatt rådighet over avfallet, kan Statens forurensningstilsyn gi pålegg om at avfallet skal tas tilbake eller behandles på annen miljømessig forsvarlig måte innen en nærmere bestemt frist. Pålegget rettes til den som etter omstendighetene er nærmest til å bære ansvaret for den ulovlige eksporten. § 7 siste ledd gis tilsvarende anvendelse.</article></article><article class="legalArticle" data-lovdata-URL="LTI/forskrift/1990-05-23-426/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ulovlig import</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Ved ulovlig import til Norge som følge av importørens eller avfallsbehandlerens handlemåte, kan Statens forurensningstilsyn gi pålegg om at avfallet skal behandles på miljømessig forsvarlig måte innen en nærmere bestemt frist. Pålegget rettes til den som etter omstendighetene er nærmest til å bære ansvaret for den ulovlige importen. § 7 siste ledd gis tilsvarende anvendelse.</article></article><article class="legalArticle" data-lovdata-URL="LTI/forskrift/1990-05-23-426/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Statens forurensningstilsyn eller den Miljøverndepartementet bemyndiger, fører tilsyn med at bestemmelsene i denne forskriften overholdes.</article></article><article class="legalArticle" data-lovdata-URL="LTI/forskrift/1990-05-23-426/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Vedtak truffet av Statens forurensningstilsyn kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1990-05-23-426/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Forurensningsgebyr</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">For å sikre at bestemmelsene i denne forskriften eller vedtak truffet i medhold av denne forskriften blir gjennomført, kan Statens forurensningstilsyn eller den Miljøverndepartementet bemyndiger, fastsette forurensningsgebyr til staten i medhold av forurensningsloven § 73 eller produktkontrolloven § 13.</article></article><article class="legalArticle" data-lovdata-URL="LTI/forskrift/1990-05-23-426/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Straff</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Med bøter straffes den som forsettlig eller uaktsomt overtrer eller medvirker til overtredelse av denne forskriften eller vedtak i medhold av forskriften, med mindre overtredelsen går inn under bestemmelsene i forurensningsloven kap. 10, produktkontrolloven § 12 eller noen strengere straffebestemmelse.</article></article><article class="legalArticle" data-lovdata-URL="LTI/forskrift/1990-05-23-426/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Denne forskriften trer i kraft 1. juli 1990. De tillatelser til eksport og import som Statens forurensningstilsyn allerede har gitt, gjelder inntil Statens forurensningstilsyn bestemmer noe annet.</article></article></main></body></html>