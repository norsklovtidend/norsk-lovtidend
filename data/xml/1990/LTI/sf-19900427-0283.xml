<!DOCTYPE html><html lang="no"><head><title>Transportforskrift for ferskvannsfisk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:13</dd><dt class="legacyID">Datokode</dt><dd class="legacyID">FOR-1990-04-27-283</dd><dt class="dokid">DokumentID</dt><dd class="dokid">LTI/forskrift/1990-04-27-283</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 6</dd><dt class="dateInForce">I kraft fra</dt><dd class="dateInForce">1990-04-27</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1968-12-06-2/§8</li></ul></dd><dt class="dateOfPublication">Kunngjort</dt><dd class="dateOfPublication">1990-05-10</dd><dt class="title">Tittel</dt><dd class="title">Transportforskrift for ferskvannsfisk.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 27. april 1990 med hjemmel i § 8 i lov av 6. desember 1968 nr. 2 om tiltak mot sjukdommer hos ferskvannsfisk. Fremmet av Landbruksdepartementet.</dd><dt class="refid">RefID</dt><dd class="refid">forskrift/1990-04-27-283</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Transportforskrift for ferskvannsfisk.<ul class="tocSubUl"><li>§ 1. Formål</li><li>§ 2. Definisjoner</li><li>§ 3. Godkjenning av transportenhet</li><li>§ 4. Gjennomføring av transporten</li><li>§ 5. Føring av transportbok</li><li>§ 6. Transportmannskap</li><li>§ 7. Plikt til å nytte godkjent transportenhet</li><li>§ 8. Stopping av ulovlig transport</li><li>§ 9. Dispensasjon</li><li>§ 10. Delegering</li><li>§ 11. Klagerett</li><li>§ 12. Straff</li><li>§ 13. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1990-04-27-283" id="dokument"><h1>Transportforskrift for ferskvannsfisk.</h1><article class="legalArticle" data-lovdata-URL="LTI/forskrift/1990-04-27-283/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med disse forskrifter er å forebygge, begrense og utrydde smittsomme sjukdommer hos ferskvannsfisk.</article></article><article class="legalArticle" data-lovdata-URL="LTI/forskrift/1990-04-27-283/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/punkt/1/" id="paragraf-2-punkt-1"><span class="data-originalId">a)</span><article class="legalP" data-absoluteaddress="/paragraf/2/punkt/1/ledd/1/" id="paragraf-2-punkt-1-ledd-1">Med ferskvannsfisk menes i disse forskrifter alle fiskearter som normalt kan forplante seg i ferskvann eller kan leve i ferskvann.</article><article class="legalP" data-absoluteaddress="/paragraf/2/punkt/1/ledd/2/" id="paragraf-2-punkt-1-ledd-2">Med ferskvannsfisk forstås også ferskvannskreps.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/punkt/2/" id="paragraf-2-punkt-2"><span class="data-originalId">b)</span><article class="legalP" data-absoluteaddress="/paragraf/2/punkt/2/ledd/1/" id="paragraf-2-punkt-2-ledd-1">Med transport menes flytting av levende ferskvannsfisk, eller levende rogn av disse, fra et geografisk begrenset område til et annet.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/punkt/3/" id="paragraf-2-punkt-3"><span class="data-originalId">c)</span><article class="legalP" data-absoluteaddress="/paragraf/2/punkt/3/ledd/1/" id="paragraf-2-punkt-3-ledd-1">Med transportutstyr menes det rom der levende ferskvannsfisk og transportvann oppbevares under transporten så som kar, tank, brønn, etc.</article><article class="legalP" data-absoluteaddress="/paragraf/2/punkt/3/ledd/2/" id="paragraf-2-punkt-3-ledd-2">Til transportutstyr hører også alt teknisk utstyr knyttet til transportrommet, så som sirkulasjonsanlegg med vannpumper, oksygenanlegg, vannfiltreringsanlegg, vakuumpumpesystem for lasting og lossing av levende fisk, ventiler, deksler over ventiler, samt slanger, rør etc.</article><article class="legalP" data-absoluteaddress="/paragraf/2/punkt/3/ledd/3/" id="paragraf-2-punkt-3-ledd-3">Til transportutstyr hører også spann/sylinder til transport av levende rogn av ferskvannsfisk og beholder til transport av levende ferskvannskreps.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/punkt/4/" id="paragraf-2-punkt-4"><span class="data-originalId">d)</span><article class="legalP" data-absoluteaddress="/paragraf/2/punkt/4/ledd/1/" id="paragraf-2-punkt-4-ledd-1">Med transportmiddel menes båt, bil/vogntog, fly og helikopter som nyttes til transport av levende ferskvannsfisk, eller levende rogn av disse.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/punkt/5/" id="paragraf-2-punkt-5"><span class="data-originalId">e)</span><article class="legalP" data-absoluteaddress="/paragraf/2/punkt/5/ledd/1/" id="paragraf-2-punkt-5-ledd-1">Med transportenhet menes transportutstyr og transportmiddel.</article></article></li></ul></article><article class="legalArticle" data-lovdata-URL="LTI/forskrift/1990-04-27-283/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av transportenhet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Den som driver eller vil drive transport av levende ferskvannsfisk, eller levende rogn av disse, skal være godkjent av Fiskeridirektoratets Kontrollverks distriktskontor i det distrikt transportenheten er registrert.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Transportenheten må til enhver tid fylle de krav til konstruksjon og mulighet for rengjøring og desinfeksjon som er nedfelt i tekniske vedlegg til disse forskrifter.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Transportenheten som ikke fyller disse krav kan ikke godkjennes.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Godkjenning kan trekkes tilbake med øyeblikkelig virkning, når transportenheten ikke lenger tilfredsstiller de fastsatte krav, eller ved brudd på forskriftene.</article></article><article class="legalArticle" data-lovdata-URL="LTI/forskrift/1990-04-27-283/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gjennomføring av transporten</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ansvarshavende på transportenhet må til enhver tid rette seg etter de vedtak fylkesveterinæren treffer for gjennomføring av transporten, så som bruk av transportvann, ferskvann kontra sjøvann, valg av transportrute, stasjon/område for vannskifte etc.</article></article><article class="legalArticle" data-lovdata-URL="LTI/forskrift/1990-04-27-283/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Føring av transportbok</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">På transportenhet skal ansvarshavende for hver separat transport føre transportbok i overensstemmelse med de anvisninger som er gitt i tekniske vedlegg til disse forskrifter. Disse opplysninger skal føres i en paginert og nummerert bok og oppbevares på et sikkert sted i transportenheten.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Transportboken skal være tilgjengelig for lastens leverandør og mottaker, samt for godkjente kontrollmyndigheter.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Transportbok for tidligere turer skal oppbevares tilgjengelig for godkjente kontrollmyndigheter i 2 år etter at den er utskrevet.</article></article><article class="legalArticle" data-lovdata-URL="LTI/forskrift/1990-04-27-283/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Transportmannskap</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom mannskapet må forlate transportenheten, skal en foreta desinfeksjon/klesskifte i overensstemmelse med anvisninger gitt i tekniske vedlegg til disse forskrifter.</article></article><article class="legalArticle" data-lovdata-URL="LTI/forskrift/1990-04-27-283/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Plikt til å nytte godkjent transportenhet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som skal ha utført transport av levende ferskvannsfisk, eller levende rogn av disse, skal kun benytte godkjent transportenhet (jfr. § 3 i disse forskrifter).</article></article><article class="legalArticle" data-lovdata-URL="LTI/forskrift/1990-04-27-283/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Stopping av ulovlig transport</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Transport i strid med bestemmelsene gitt i disse forskrifter kan stoppes av distriktsveterinær/fylkesveterinær, Fiskeridirektoratets Kontrollverk eller andre som er gitt myndighet etter disse forskrifter.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Lasten kan påbys destruert for eiers regning.</article></article><article class="legalArticle" data-lovdata-URL="LTI/forskrift/1990-04-27-283/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Departementet, eller den som er gitt myndighet i henhold til de enkelte paragrafer, kan gjøre unntak fra bestemmelsene i disse forskrifter. I forbindelse med unntakene kan det settes de vilkår som anses nødvendige.</article></article><article class="legalArticle" data-lovdata-URL="LTI/forskrift/1990-04-27-283/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Delegering</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fiskeridirektøren eller den han bemyndiger, kan endre eller gi utfyllende bestemmelser i de tekniske vedlegg til disse forskrifter.</article></article><article class="legalArticle" data-lovdata-URL="LTI/forskrift/1990-04-27-283/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klagerett</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Avgjørelser etter §§ 4 og 8 kan påklages til Landbruksdepartementet.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Andre avgjørelser etter disse forskrifter kan påklages til Fiskeridirektøren.</article></article><article class="legalArticle" data-lovdata-URL="LTI/forskrift/1990-04-27-283/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Overtredelse av disse forskrifter, påbud eller bestemmelser gitt i medhold av forskrifter er straffbart, jfr. § 11 i lov av 6. desember 1968 nr. 2 om tiltak mot sjukdommer hos ferskvannsfisk.</article></article><article class="legalArticle" data-lovdata-URL="LTI/forskrift/1990-04-27-283/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Disse forskrifter trer i kraft straks.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Inntil det tidspunkt departementet bestemmer, gjelder forskriftene kun for transport fra anlegg for produksjon av yngel og settefisk, og fra sjøtilvenningsanlegg.</article></article></main></body></html>