<!DOCTYPE html><html lang="no"><head><title>Forskrift om inntak til forkurs for ingeniørhøgskoler og maritime høgskoler.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">FOR-1990-11-19-1115</dd><dt class="dokid">DokumentID</dt><dd class="dokid">LTI/forskrift/1990-11-19-1115</dd><dt class="ministry">Departement</dt><dd class="ministry"><ul><li>Utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 22</dd><dt class="dateInForce">I kraft fra</dt><dd class="dateInForce">1991-03-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-06-21-55/§7</li><li>forskrift/1987-01-12-161</li></ul></dd><dt class="dateOfPublication">Kunngjort</dt><dd class="dateOfPublication">1991-02-06</dd><dt class="title">Tittel</dt><dd class="title">Forskrift om inntak til forkurs for ingeniørhøgskoler og maritime høgskoler.</dd><dt class="refid">RefID</dt><dd class="refid">forskrift/1990-11-19-1115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om inntak til forkurs for ingeniørhøgskoler og maritime høgskoler.<ul class="tocSubUl"><li>§ 1. Virkeområde</li><li>§ 2. Inntaksregler</li><li>§ 3. Poengberegning.</li><li>§ 4. Forhåndsløfte om opptak</li><li>§ 5. Dispensasjon</li><li>§ 6. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1990-11-19-1115" id="dokument"><h1>Forskrift om inntak til forkurs for ingeniørhøgskoler og maritime høgskoler.</h1><article class="legalP" data-absoluteaddress="/ledd/1/" id="ledd-1">Fastsatt av Utdannings- og forskningsdepartementet 19. november 1990 med hjemmel i lov 21. juni 1974 nr. 55 om videregående opplæring § 7. Forskriften avløser forskrift av 12. januar 1987 nr. 161 om inntak til forkurs for ingeniørhøgskolen.</article><article class="legalArticle" data-lovdata-URL="LTI/forskrift/1990-11-19-1115/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder inntak til et årskurs i den videregående skolen som er spesielt tilrettelagt for å dekke inntakskravene til ingeniørhøgskolene og de maritime høgskoler for søkere etter § 2 nedenfor.</article></article><article class="legalArticle" data-lovdata-URL="LTI/forskrift/1990-11-19-1115/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Inntaksregler</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søkerne deles inn i grupper slik:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Søkere som har fullført videregående kurs 1 eller videregående kurs 1 og 2 fra andre studieretninger enn studieretning for allmenne fag, samt søkere som har avlagt godkjent fagbrev eller svenneprøve.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Søkere som har fullført videregående kurs 2 fra studieretning for allmenne fag, men som ikke fyller kravene for direkte inntak i ingeniørhøgskole eller maritim høgskole.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Søkere som har grunnskole og minst 5 års arbeidslivserfaring eventuelt en kombinasjon av arbeidslivserfaring og utdanning på videregående nivå på tilsammen minst 5 år.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dersom en søker kan plasseres i mer enn en gruppe, skal den plassering benyttes som gir søkeren best konkurransepoengsum.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Hver gruppe får en andel av elevplassene som svarer til andelen av søkermassen, men slik at ingen gruppe får mer enn 50 % av elevplassene.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Innen hver gruppe fordeles elevplassene etter poengsum, slik at søkere med høyest poengsum tas inn først.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Søkere som fyller kravene for inntak direkte i ingeniørhøgskole eller maritim høgskole kan tas inn dersom det er ledig plass.</article></article><article class="legalArticle" data-lovdata-URL="LTI/forskrift/1990-11-19-1115/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Poengberegning.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Innenfor hver gruppe legges følgende til grunn for beregningen av karakterpoeng:</article><article class="defaultP">Gruppe 1: Vitnemål fra videregående kurs 1 eller lærlingeskolen. For søkere med godkjent fag- eller svennebrev som ikke har gjennomgått videregående kurs 1 eller lærlingeskolen, benyttes vitnemål fra grunnskolen.</article><article class="defaultP">Gruppe 2: Vitnemål fra videregående kurs 2.</article><article class="defaultP">Gruppe 3: Vitnemål fra grunnskole.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det brukes gjennomsnittskarakteren for samtlige fag på det aktuelle vitnemålet multiplisert med 10. Ved bokstavkarakterer settes: S = 5, M = 4, G = 3, NG = 2.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det gis tilleggspoeng for praksis ut over minstekravet med 0,3 poeng pr. måned i inntil 3 år. Militær førstegangstjeneste, siviltjeneste, omsorgsarbeid i hjemmet og skolegang ut over minstekravet teller som praksis måned for måned.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Avlagt fag- eller svenneprøve gir 3 tilleggspoeng ut over praksispoengene.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Dersom andelen kvinnelige søkere i en gruppe er mindre enn 50 %, gis de kvinnelige søkerne 2 tilleggspoeng.</article><article class="legalP" data-absoluteaddress="/paragraf/3/ledd/6/" id="paragraf-3-ledd-6">Dersom flere søkere har lik poengsum, går det underrepresenterte kjønn foran, og eldre søkere går foran yngre av samme kjønn.</article></article><article class="legalArticle" data-lovdata-URL="LTI/forskrift/1990-11-19-1115/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forhåndsløfte om opptak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Søkere kan gis forhåndsløfte om opptak dersom begge av følgende to vilkår foreligger:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">søkeren kan dokumentere særskilte behov for at forhåndsløfte bør gis, og</article></article></li><li data-li-identifier="-" data-name="-"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">søkeren har en konkurransepoengsum som er bedre enn gjennomsnittet ved forrige års ordinære opptak.</article></article></li></ul></article></article><article class="legalArticle" data-lovdata-URL="LTI/forskrift/1990-11-19-1115/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet kan i særlige tilfeller dispensere fra bestemmelsene i denne forskriften.</article></article><article class="legalArticle" data-lovdata-URL="LTI/forskrift/1990-11-19-1115/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften gjelder fra og med opptaket til studieåret 1991/92.</article></article></main></body></html>