<!DOCTYPE html><html lang="no"><head><title>Forskrift om beregning av skattepliktig del av livrenter.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:35</dd><dt class="legacyID">Datokode</dt><dd class="legacyID">FOR-1990-12-21-1145</dd><dt class="dokid">DokumentID</dt><dd class="dokid">LTI/forskrift/1990-12-21-1145</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 22</dd><dt class="dateInForce">I kraft fra</dt><dd class="dateInForce">1990-12-21</dd><dt class="changesToDocuments">Endrer</dt><dd class="changesToDocuments"><ul><li>forskrift/1954-04-23</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1911-08-18-8/§42</li></ul></dd><dt class="dateOfPublication">Kunngjort</dt><dd class="dateOfPublication">1991-02-06</dd><dt class="title">Tittel</dt><dd class="title">Forskrift om beregning av skattepliktig del av livrenter.</dd><dt class="refid">RefID</dt><dd class="refid">forskrift/1990-12-21-1145</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om beregning av skattepliktig del av livrenter.<ul class="tocSubUl"><li>I<ul class="tocSubUl"><li>§ 1. Anvendelsesområde</li><li>§ 2. Definisjoner</li><li>§ 3. Ytelser som nevnt i § 2 a-d</li><li>§ 4. Overlevelsesrente og ektefellerente etter § 2 e-h</li><li>§ 5. Ytelser til etterlatte barn</li><li>§ 6. Uførerenter etter § 2 j</li><li>§ 7. Tilbakebetalingsbeløp</li><li>§ 8. Gjenkjøp av livrenter</li></ul></li><li>II Ikrafttredelse og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/1990-12-21-1145" id="dokument"><h1>Forskrift om beregning av skattepliktig del av livrenter.</h1><article class="defaultP">Fastsatt av Finans- og tolldepartementet 21. desember 1990 i medhold av lov 18. august 1911 nr. 8 om skatt av formue og inntekt (skatteloven) § 42 syvende ledd.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-12-21-1145/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1990-12-21-1145/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften får anvendelse når livrente ifølge polisen er tegnet i selskap som har eller har hatt tillatelse til å drive forsikringsvirksomhet her i landet, og det ikke har vært gitt fradrag for premien ved ligningen, eller det er gitt fradrag i skatten etter skatteloven § 44 ellevte ledd nr. 1.</article></article><article class="legalArticle" data-lovdata-URL="LTI/forskrift/1990-12-21-1145/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskriften betyr:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1"><i>Livrente</i>: forsikring hvor selskapet skal utbetale terminbeløp så lenge en person lever eller til personen når en bestemt alder, jf. lov av 16. juni 1989 nr. 69 om forsikringsavtaler § 10-2. Den avtalte alder skal ikke medføre kortere utbetalingstid enn to år.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1"><i>Livrente med rett til tilbakebetaling</i>: livrente som ved forsikredes død gir rett til tilbakebetaling av de innbetalte premier uten renter, og der livrentebeløp som er utbetalt, skal trekkes fra premiebeløpet.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1"><i>Livrente uten rett til tilbakebetaling</i>: livrente som ved forsikredes død ikke gir rett til tilbakebetaling av de innbetalte premier.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/2/ledd/1/punkt/4/" id="kapittel-1-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/2/ledd/1/punkt/4/ledd/1/" id="kapittel-1-paragraf-2-ledd-1-punkt-4-ledd-1"><i>Livrente med garanti</i>: livrente som etter forsikringsavtalen i alle tilfelle vil bli utbetalt minst i et garantert antall år.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/2/ledd/1/punkt/5/" id="kapittel-1-paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/2/ledd/1/punkt/5/ledd/1/" id="kapittel-1-paragraf-2-ledd-1-punkt-5-ledd-1"><i>Overlevelsesrente</i>: livrente som tar til å løpe ved en bestemt persons død, og så lenge den andre forsikrede lever, eventuelt til et avtalt tidligere opphørstidspunkt.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/paragraf/2/ledd/1/punkt/6/" id="kapittel-1-paragraf-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/1/paragraf/2/ledd/1/punkt/6/ledd/1/" id="kapittel-1-paragraf-2-ledd-1-punkt-6-ledd-1"><i>Livsvarig overlevelsesrente</i>: livrente som tar til å løpe ved en bestemt persons død og som opphører ved forsikredes død.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/1/paragraf/2/ledd/1/punkt/7/" id="kapittel-1-paragraf-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/1/paragraf/2/ledd/1/punkt/7/ledd/1/" id="kapittel-1-paragraf-2-ledd-1-punkt-7-ledd-1"><i>Opphørende overlevelsesrente</i>: livrente som tar til å løpe ved en bestemt persons død og fram til et avtalt tidspunkt, men ikke lenger enn til forsikredes død.</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/1/paragraf/2/ledd/1/punkt/8/" id="kapittel-1-paragraf-2-ledd-1-punkt-8"><span class="data-originalId">h)</span><article class="legalP" data-absoluteaddress="/kapittel/1/paragraf/2/ledd/1/punkt/8/ledd/1/" id="kapittel-1-paragraf-2-ledd-1-punkt-8-ledd-1"><i>Ektefellerente</i>: overlevelsesrente som er tegnet i tilknytning til livrenter som nevnt i a) til d).</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/1/paragraf/2/ledd/1/punkt/9/" id="kapittel-1-paragraf-2-ledd-1-punkt-9"><span class="data-originalId">i)</span><article class="legalP" data-absoluteaddress="/kapittel/1/paragraf/2/ledd/1/punkt/9/ledd/1/" id="kapittel-1-paragraf-2-ledd-1-punkt-9-ledd-1"><i>Barnerente</i>: overlevelsesrente som er tegnet i tilknytning til annen livrente og som skal løpe til den måned barnet er 25 år, eventuelt utover denne alderen hvis barnet blir varig ufør.</article></article></li><li data-li-identifier="j)" data-name="j)"><article class="listArticle" data-absoluteaddress="/kapittel/1/paragraf/2/ledd/1/punkt/10/" id="kapittel-1-paragraf-2-ledd-1-punkt-10"><span class="data-originalId">j)</span><article class="legalP" data-absoluteaddress="/kapittel/1/paragraf/2/ledd/1/punkt/10/ledd/1/" id="kapittel-1-paragraf-2-ledd-1-punkt-10-ledd-1"><i>Uførerente</i>: risikoforsikring som ikke omfatter sparing</article></article></li><li data-li-identifier="k)" data-name="k)"><article class="listArticle" data-absoluteaddress="/kapittel/1/paragraf/2/ledd/1/punkt/11/" id="kapittel-1-paragraf-2-ledd-1-punkt-11"><span class="data-originalId">k)</span><article class="legalP" data-absoluteaddress="/kapittel/1/paragraf/2/ledd/1/punkt/11/ledd/1/" id="kapittel-1-paragraf-2-ledd-1-punkt-11-ledd-1"><i>Innbetalt premie</i>: det beløp som er betalt for forsikringen medregnet beløp som er kreditert som premiefritak ved uførhet. Overskudd anvendt til premiereduksjon, regnes ikke som innbetalt premie.</article></article></li><li data-li-identifier="l)" data-name="l)"><article class="listArticle" data-absoluteaddress="/kapittel/1/paragraf/2/ledd/1/punkt/12/" id="kapittel-1-paragraf-2-ledd-1-punkt-12"><span class="data-originalId">l)</span><article class="legalP" data-absoluteaddress="/kapittel/1/paragraf/2/ledd/1/punkt/12/ledd/1/" id="kapittel-1-paragraf-2-ledd-1-punkt-12-ledd-1"><i>Avbruddsverdi</i>: forsikringens brutto matematiske verdi på det tidspunkt et forsikringsforhold avbrytes, dvs. de innbetalte premier med fradrag for risiko og omkostninger, og med tillegg av renter.</article></article></li><li data-li-identifier="m)" data-name="m)"><article class="listArticle" data-absoluteaddress="/kapittel/1/paragraf/2/ledd/1/punkt/13/" id="kapittel-1-paragraf-2-ledd-1-punkt-13"><span class="data-originalId">m)</span><article class="legalP" data-absoluteaddress="/kapittel/1/paragraf/2/ledd/1/punkt/13/ledd/1/" id="kapittel-1-paragraf-2-ledd-1-punkt-13-ledd-1"><i>Gjenkjøpsverdi</i>: det beløp forsikrede får utbetalt hvis forsikringsforholdet avbrytes.</article></article></li></ul></article></article><article class="legalArticle" data-lovdata-URL="LTI/forskrift/1990-12-21-1145/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Ytelser som nevnt i § 2 a-d</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Ytelser etter § 2 a-d som overstiger innbetalt premie, jf. § 2 k, er skattepliktig inntekt. Inntekten settes til differansen mellom årets ytelser og et årlig fradragsbeløp beregnet etter annet ledd.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Årlig fradragsbeløp framkommer ved at summen av alle innbetalte premier (jf. § 2 k) divideres med det antall år som det er avtalt at livrenten skal løpe. Hvis forsikringen skal løpe etter at forsikrede har fylt 90 år, skal bare årene fram til og med det året forsikrede fyller 90 år regnes med. Det tallet det divideres med, skal ikke være større enn 25, og ikke mindre enn 2. Det samme fradragsbeløpet skal benyttes for hele den tiden livrenten løper.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Består forsikringen av flere deler, jf. §§ 4 og 5, og den samlede premien ikke kan fordeles på den enkelte delytelsen, kan innbetalt premie ikke settes høyere enn premien ved nytegning av en tilsvarende forsikring. Summen av delpremiene kan ikke overstige den samlede innbetalte premien, jf. § 2 k. De beregnede delpremiene ved nytegning skal i tilfelle reduseres forholdsmessig.</article></article><article class="legalArticle" data-lovdata-URL="LTI/forskrift/1990-12-21-1145/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Overlevelsesrente og ektefellerente etter § 2 e-h</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Reglene i § 3 gjelder tilsvarende for overlevelsesrenter. Når fradragsbeløpet beregnes, legges forsikringens avbruddsverdi (jf. § 2 l) på det tidspunkt forsikringstilfellet inntreffer, til grunn i stedet for summen av innbetalte premier.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Første ledd gjelder også for:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/4/ledd/2/punkt/1/" id="kapittel-1-paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/4/ledd/2/punkt/1/ledd/1/" id="kapittel-1-paragraf-4-ledd-2-punkt-1-ledd-1">ektefellerente tilknyttet livrente uten tilbakebetaling og livrente med garanti</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/4/ledd/2/punkt/2/" id="kapittel-1-paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/4/ledd/2/punkt/2/ledd/1/" id="kapittel-1-paragraf-4-ledd-2-punkt-2-ledd-1">livrente med garanti som begynner å løpe på grunn av dødsfall før oppnådd alder etter polisen.</article></article></li></ul></article></article><article class="legalArticle" data-lovdata-URL="LTI/forskrift/1990-12-21-1145/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ytelser til etterlatte barn</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Barnerente etter § 2 i er ikke skattepliktig inntekt. Dette gjelder selv om det er avtalt at livrenten skal løpe etter fylte 25 år hvis barnet blir varig ufør.</article></article><article class="legalArticle" data-lovdata-URL="LTI/forskrift/1990-12-21-1145/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Uførerenter etter § 2 j</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">For uførerente skal 20 pst. av terminbeløp regnes som inntekt.</article></article><article class="legalArticle" data-lovdata-URL="LTI/forskrift/1990-12-21-1145/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Tilbakebetalingsbeløp</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Innbetalt premiebeløp som tilbakebetales ved den forsikredes død, er ikke skattepliktig inntekt. Dette gjelder både når forsikringen er utstedt på samme polise som hovedforsikringen, og når den er utstedt på en egen polise. Tilbakebetalinger ut over innbetalt premiebeløp er skattepliktig inntekt for mottakeren.</article></article><article class="legalArticle" data-lovdata-URL="LTI/forskrift/1990-12-21-1145/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Gjenkjøp av livrenter</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Hvis en livrente gjenkjøpes, er den skattepliktige inntekten gjenkjøpsverdien med fradrag av den del av den innbetalte premie som ikke allerede er kommet til fradrag ved tidligere utbetaling (jf. § 3).</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Hvis en overlevelsesrente gjenkjøpes før forsikringstilfellet er inntruffet, er den skattepliktige inntekten den delen av gjenkjøpsverdien som overstiger innbetalt premie. Dette gjelder tilsvarende for ektefellerenter og uførerenter.</article><article class="legalP" data-absoluteaddress="/kapittel/1/paragraf/8/ledd/3/" id="kapittel-1-paragraf-8-ledd-3">Hvis en overlevelsesrente gjenkjøpes etter at forsikringstilfellet er inntruffet, gjelder første ledd tilsvarende. I stedet for summen av innbetalte premier legges til grunn forsikringens avbruddsverdi (jf. § 2 k) på det tidspunkt forsikringstilfellet har inntruffet. Dette gjelder tilsvarende for ektefellerenter. Gjenkjøpsverdien av barnerente etter § 2 i er ikke skattepliktig inntekt.</article><article class="legalP" data-absoluteaddress="/kapittel/1/paragraf/8/ledd/4/" id="kapittel-1-paragraf-8-ledd-4">Hvis en uførerente gjenkjøpes etter at forsikringstilfellet er inntruffet, er 20 pst. av den utbetalte gjenkjøpsverdien skattepliktig inntekt.</article><article class="legalP" data-absoluteaddress="/kapittel/1/paragraf/8/ledd/5/" id="kapittel-1-paragraf-8-ledd-5">Hvis det er nødvendig å fordele premien på den enkelte delytelsen, gjelder reglene i § 3 tredje ledd tilsvarende.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-12-21-1145/KAPITTEL_2" data-partID="k2"><h2 data-text-align="center">II Ikrafttredelse og overgangsregler</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft straks med virkning fra og med inntektsåret 1990. Fra samme tidspunkt oppheves Sosialdepartementets regler av 23. april 1954 om skattlegging av livrenter.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Sosialdepartementets regler av 23. april 1954 om skattlegging av livrenter gjelder likevel for terminbeløp utbetalt i inntektsåret 1990.</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Hvis forsikringsavtalen er inngått før 1. januar 1985 og livrenten løp før 1. januar 1990, gjelder følgende overgangsregler:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/ledd/3/punkt/1/" id="kapittel-2-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/2/ledd/3/punkt/1/ledd/1/" id="kapittel-2-ledd-3-punkt-1-ledd-1">Fradragsbeløpet etter § 3 er forsikringens avbruddsverdi (jf. § 2) 1. januar 1990 dividert med det antall år det er avtalt at livrenten skal løpe etter denne datoen. Den skattepliktige inntekten skal likevel være minst like stor som etter Sosialdepartementets regler av 23. april 1954 om skattlegging av livrenter.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/ledd/3/punkt/2/" id="kapittel-2-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/2/ledd/3/punkt/2/ledd/1/" id="kapittel-2-ledd-3-punkt-2-ledd-1">For livrenter etter §§ 4 og 5 gjelder Sosialdepartementets regler av 23. april 1954 om skattlegging av livrenter så lenge livrenten løper.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/ledd/3/punkt/3/" id="kapittel-2-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/2/ledd/3/punkt/3/ledd/1/" id="kapittel-2-ledd-3-punkt-3-ledd-1">Ved gjenkjøp av livrente etter § 8, skal forsikringens avbruddsverdi 1. januar 1990 benyttes i stedet for summen av premier som er innbetalt inntil dette tidspunkt.</article></article></li></ul></article></section></main></body></html>