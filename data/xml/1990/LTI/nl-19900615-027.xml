<!DOCTYPE html><html lang="no"><head><title>Lov om vern av kretsmønstre for integrerte kretser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:46</dd><dt class="legacyID">Datokode</dt><dd class="legacyID">LOV-1990-06-15-27</dd><dt class="dokid">DokumentID</dt><dd class="dokid">LTI/lov/1990-06-15-27</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 9</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-07-05</dd><dt class="titleShort">Korttittel</dt><dd class="titleShort">Lov nr. 27 om vern av kretsmønstre for in</dd><dt class="title">Tittel</dt><dd class="title">Lov om vern av kretsmønstre for integrerte kretser.</dd><dt class="miscInformation">Annet om dokumentet</dt><dd class="miscInformation">Ot.prp.nr.34 (1989–1990), Innst.O.nr.35 (1989–1990), Besl.O.nr.39 (1989–1990). Odels- og lagtingsvedtak hhv. 8. og 22. mai 1990. Fremmet av Justis- og politidepartementet.</dd><dt class="refid">RefID</dt><dd class="refid">lov/1990-06-15-27</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om vern av kretsmønstre for integrerte kretser.<ul class="tocSubUl"><li>§ 1. Enerett til kretsmønstre for integrerte kretser</li><li>§ 2. Enerettens omfang</li><li>§ 3. Avgrensning av eneretten</li><li>§ 4. Overgang av eneretten</li><li>§ 5. Vernetid</li><li>§ 6. Erstatning</li><li>§ 7. Rett til utnytting av kretsmønstre som er fremstilt, utnyttet ervervsmessig eller importert i strid med loven</li><li>§ 8. Inndragning</li><li>§ 9. Straff</li><li>§ 10. Lovens virkeområde</li><li>§ 11. Ikrafttredelse og overgangsbestemmelser, endring i andre lover.</li></ul></li></ul></dd></dl></header><main class="documentBody" data-lovdata-URL="LTI/lov/1990-06-15-27" id="dokument"><h1>Lov om vern av kretsmønstre for integrerte kretser.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1)" data-name="1)"><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1)</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 12. mai 1961 nr. 2 om opphavsrett til åndsverk m.v.</article></article></li><li data-li-identifier="2)" data-name="2)"><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2)</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 13. august 1915 nr. 6 om rettergangsmåten for tvistemål (tvistemålsloven)</article></article></li></ul></article><article class="legalArticle" data-lovdata-URL="LTI/lov/1990-06-15-27/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Enerett til kretsmønstre for integrerte kretser</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Den som frembringer et kretsmønster, har enerett til å råde over mønsteret på de vilkår og med de begrensninger som følger av denne loven.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Hvis to eller flere har frembrakt kretsmønsteret sammen, erverver de rett til kretsmønsteret i fellesskap. Hver av rettighetshaverne kan påtale krenkelser av retten.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Kretsmønsteret må være et resultat av frembringerens egen intellektuelle innsats og må ikke være alminnelig innen industrien. Består kretsmønsteret av elementer som er alminnelige innen industrien, har det bare vern etter loven hvis kombinasjonen av elementene fyller vilkårene.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Vernet etter denne loven omfatter ikke de begreper, fremgangsmåter, systemer, teknikker eller den informasjon som kretsmønsteret representerer eller bygger på.</article></article><article class="legalArticle" data-lovdata-URL="LTI/lov/1990-06-15-27/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Enerettens omfang</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enerett til et kretsmønster innebærer at rettighetshaveren har enerett til å<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">ettergjøre kretsmønsteret, herunder fremstille en integrert krets ved hjelp av kretsmønsteret</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">utnytte kretsmønsteret – herunder en integrert krets fremstilt ved hjelp av kretsmønsteret – ervervsmessig ved salg, utleie, eller annen ervervsmessig spredning, eller ved å tilby det for slik spredning</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">importere kretsmønsteret – herunder en integrert krets som er fremstilt ved hjelp av kretsmønsteret – med sikte på ervervsmessig utnyttelse.</article></article></li></ul></article></article><article class="legalArticle" data-lovdata-URL="LTI/lov/1990-06-15-27/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Avgrensning av eneretten</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Eneretten omfatter ikke fremstilling av eksemplarer av kretsmønsteret til privat bruk eller som ledd i analyse eller undervisning. Slike eksemplarer må ikke brukes på annen måte.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Når et eksemplar av et kretsmønster er ervervsmessig utnyttet med rettighetshaverens samtykke, kan eksemplaret utnyttes ervervsmessig og importeres av andre.</article></article><article class="legalArticle" data-lovdata-URL="LTI/lov/1990-06-15-27/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgang av eneretten</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Eneretten kan helt eller delvis overdras til andre. Overdragelse av et eksemplar av kretsmønsteret innebærer ikke overlatelse av rettigheter til kretsmønsteret.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Er kretsmønsteret frembrakt i arbeidsforhold, går eneretten til kretsmønsteret over til arbeidsgiveren, om ikke annet er avtalt.</article></article><article class="legalArticle" data-lovdata-URL="LTI/lov/1990-06-15-27/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Vernetid</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Eneretten til kretsmønsteret oppstår når kretsmønsteret blir frembrakt, og utløper ti år etter utløpet av det år da kretsmønsteret ble ervervsmessig utnyttet for første gang.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eneretten faller likevel bort femten år etter utløpet av det år da kretsmønsteret ble frembrakt, hvis det da ennå ikke er ervervsmessig utnyttet.</article></article><article class="legalArticle" data-lovdata-URL="LTI/lov/1990-06-15-27/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Erstatning</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Den som forsettlig eller uaktsomt krenker en annens rett etter denne loven, skal erstatte den skade som krenkelsen har medført for rettighetshaveren, herunder betale et rimelig vederlag for sine handlinger.</article></article><article class="legalArticle" data-lovdata-URL="LTI/lov/1990-06-15-27/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rett til utnytting av kretsmønstre som er fremstilt, utnyttet ervervsmessig eller importert i strid med loven</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som har ervervet en integrert krets uten å vite at den var fremstilt, utnyttet ervervsmessig eller importert i strid med denne loven, og som heller ikke burde ha skjønt det, har rett til å importere og utnytte den integrerte kretsen ervervsmessig. Import eller ervervsmessig utnyttelse som skjer etter at erververen ikke lenger er i aktsom god tro, skal skje på rimelige vilkår som avtales mellom partene. Kommer ikke partene til enighet, kan hver av partene kreve at vilkårene skal fastsettes etter regler gitt av Kongen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Når særlige grunner foreligger, kan retten bestemme at den som i aktsom god tro har ervervet et eksemplar av et kretsmønster som nevnt i første ledd, skal ha rett til å importere det, utnytte det ervervsmessig og ettergjøre det, på rimelige vilkår som fastsettes av retten. Retten kan bestemme at erververen bare skal ha rett til å råde over kretsmønsteret på enkelte av disse måtene, og at retten bare skal vare en del av kretsmønsterets vernetid.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Når helt særegne grunner foreligger, kan retten bestemme at en uaktsom erverver skal ha rett til å råde over kretsmønsteret på én eller flere av de måtene som er nevnt i første og annet ledd, mot erstatning etter § 6 og for øvrig på slike vilkår som retten fastsetter. Slik rett kan ikke gis dersom erververen utviste grov uaktsomhet med hensyn til at kretsmønsteret var fremstilt, utnyttet ervervsmessig eller importert i strid med loven.</article></article><article class="legalArticle" data-lovdata-URL="LTI/lov/1990-06-15-27/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Inndragning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Eksemplarer av et kretsmønster som er fremstilt, utnyttet ervervsmessig eller importert i strid med denne loven, eller som er benyttet til ulovlig ettergjøring av kretsmønsteret, kan inndras til fordel for rettighetshaveren fra den som har foretatt krenkelsen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Slik inndragning kan også skje fra den som har ervervet et eksemplar som vedkommende visste eller burde vite var fremstilt, utnyttet ervervsmessig eller importert i strid med loven.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">I stedet for inndragning kan det bestemmes at eksemplaret skal tilintetgjøres eller endres på nærmere angitt måte.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Det kan bestemmes at rettighetshaveren skal betale et rimelig vederlag for eksemplarer av det kretsmønsteret som inndras.</article></article><article class="legalArticle" data-lovdata-URL="LTI/lov/1990-06-15-27/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som forsettlig eller grovt uaktsomt krenker en annens rett etter denne loven, eller som medvirker til slik krenkelse, straffes med bøter eller fengsel inntil 3 måneder.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Foreligger det særlig skjerpende forhold, er straffen bøter eller fengsel inntil 3 år. Ved vurderingen av om særlig skjerpende forhold foreligger, skal det først og fremst legges vekt på den skade som er påført rettighetshaveren og andre, den vinning som lovovertrederen har hatt, og omfanget av overtredelsen for øvrig.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Er krenkelsen foretatt av noen som har handlet på vegne av et selskap eller annen sammenslutning, en stiftelse eller en offentlig virksomhet, kan bot idømmes virksomheten som sådan. Dette gjelder selv om ingen enkeltperson kan straffes for overtredelsen.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Overtredelse påtales ikke av det offentlige med mindre det begjæres av den fornærmede eller finnes påkrevd av allmenne hensyn.</article></article><article class="legalArticle" data-lovdata-URL="LTI/lov/1990-06-15-27/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Lovens virkeområde</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne loven kommer til anvendelse på<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/10/ledd/1/punkt/1/" id="paragraf-10-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/10/ledd/1/punkt/1/ledd/1/" id="paragraf-10-ledd-1-punkt-1-ledd-1">kretsmønstre som er frembrakt av en norsk statsborger eller av en person som er bosatt her i riket</article></article></li><li data-li-identifier="2." data-name="2."><article class="listArticle" data-absoluteaddress="/paragraf/10/ledd/1/punkt/2/" id="paragraf-10-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/10/ledd/1/punkt/2/ledd/1/" id="paragraf-10-ledd-1-punkt-2-ledd-1">kretsmønstre som første gang utnyttes ervervsmessig her i riket, eller samtidig utnyttes ervervsmessig her og i et annet land. Samtidig utnyttelse anses å ha funnet sted når kretsmønsteret utnyttes ervervsmessig her i riket innen 30 dager etter at det første gang er utnyttet ervervsmessig i et annet land.</article></article></li></ul></article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Kongen kan gi forskrifter om at lovens regler helt eller delvis skal anvendes i forhold til kretsmønstre med en nærmere bestemt tilknytning til en fremmed stat.</article></article><article class="legalArticle" data-lovdata-URL="LTI/lov/1990-06-15-27/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse og overgangsbestemmelser, endring i andre lover.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Denne loven trer i kraft fra den tid Kongen bestemmer.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Loven kommer også til anvendelse på kretsmønstre som er frembrakt før loven trer i kraft.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Fra den tid loven trer i kraft, gjøres følgende endringer i andre lover:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/ledd/3/punkt/1/" id="paragraf-11-ledd-3-punkt-1"><span class="data-originalId">1.</span><article class="legalP" data-absoluteaddress="/paragraf/11/ledd/3/punkt/1/ledd/1/" id="paragraf-11-ledd-3-punkt-1-ledd-1">I lov av 12. mai 1961 nr. 2 om opphavsrett til åndsverk m.v. skal § 10 annet ledd lyde:</article></article></li></ul></article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Kretsmønster til integrerte kretser omfattes ikke av denne lov.<ul class="defaultList"><li data-li-identifier="2." data-name="2."><article class="listArticle" data-absoluteaddress="/paragraf/11/ledd/4/punkt/1/" id="paragraf-11-ledd-4-punkt-1"><span class="data-originalId">2.</span><article class="legalP" data-absoluteaddress="/paragraf/11/ledd/4/punkt/1/ledd/1/" id="paragraf-11-ledd-4-punkt-1-ledd-1">I lov av 13. august 1915 nr. 6 om rettergangsmåten for tvistemål (tvistemålsloven) skal § 273 nr. 5 lyde:<ul class="defaultList"><li data-li-identifier="5." data-name="5."><article class="listArticle" data-absoluteaddress="/paragraf/11/ledd/4/punkt/1/ledd/1/punkt/1/" id="paragraf-11-ledd-4-punkt-1-ledd-1-punkt-1"><span class="data-originalId">5.</span><article class="legalP" data-absoluteaddress="/paragraf/11/ledd/4/punkt/1/ledd/1/punkt/1/ledd/1/" id="paragraf-11-ledd-4-punkt-1-ledd-1-punkt-1-ledd-1">i saker om patenter, kretsmønstre til integrerte kretser, varemerker og mønstre;</article></article></li></ul></article></article></li></ul></article></article></main></body></html>