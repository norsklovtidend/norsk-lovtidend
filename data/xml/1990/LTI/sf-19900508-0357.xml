<!DOCTYPE html><html lang="no"><head><title>Forskrift for likviditetstilskudd til kyst- og bankfiskeflåten for 1990.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:07</dd><dt class="legacyID">Datokode</dt><dd class="legacyID">FOR-1990-05-08-357</dd><dt class="dokid">DokumentID</dt><dd class="dokid">LTI/forskrift/1990-05-08-357</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 7</dd><dt class="dateInForce">I kraft fra</dt><dd class="dateInForce">1990-05-08</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-06-06</dd><dt class="title">Tittel</dt><dd class="title">Forskrift for likviditetstilskudd til kyst- og bankfiskeflåten for 1990.</dd><dt class="refid">RefID</dt><dd class="refid">forskrift/1990-05-08-357</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for likviditetstilskudd til kyst- og bankfiskeflåten for 1990.<ul class="tocSubUl"><li>§ 1. Forskriftens omfang og formål</li><li>§ 2. Vilkår for å få likviditetstilskudd</li><li>§ 3. Utmåling av tilskudd</li><li>§ 4. Søknadsprosedyre</li><li>§ 5. Behandling av søknaden og utbetaling av tilskudd</li><li>§ 6. Klageadgang m.v.</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1990-05-08-357" id="dokument"><h1>Forskrift for likviditetstilskudd til kyst- og bankfiskeflåten for 1990.</h1><article class="legalP" data-absoluteaddress="/ledd/1/" id="ledd-1">I medhold av fordelingsavtalen av 8. januar 1990 § 6 bokstav b, har Fiskeridepartementet 8. mai 1990 fastsatt følgende forskrift:</article><article class="legalArticle" data-lovdata-URL="LTI/forskrift/1990-05-08-357/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens omfang og formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften har som formål å bidra til at de fartøyer innen kyst- og bankfiskeflåten som ikke deltar i de kapasitetsreduserende tiltak som gjennomføres for disse flåtegruppene i 1990, kan få redusert sin samlede gjeldsbelastning og derved få forbedret sine fremtidige inntjeningsmuligheter.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Av midler stilt til rådighet, kan Statens Fiskarbank gi likviditetstilskudd til fartøyer innen den konvensjonelle kyst- og bankfiskeflåten. Med konvensjonell kyst- og bankflåte menes det her fartøyer som drifter med passive redskaper, eller som driver kombinasjonsdrift hvor det hovedsaklig driftes med passive redskaper, ved kysten og de nære kystbanker.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">For disse fartøyene kan tilskudd gis som et ledd i en samlet gjeldssanering, når dette er nødvendig for å komme over på varig lønnsom drift, og der distriktmessige og fiskeripolitiske hensyn gjør det ønskelig å gi slik støtte. Tilskudd kan gis til sanering av pantegjeld og i særskilte tilfelle til kortsiktig gjeld.</article></article><article class="legalArticle" data-lovdata-URL="LTI/forskrift/1990-05-08-357/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for å få likviditetstilskudd</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskudd kan gis til de deler av kyst- og bankfiskeflåten innen torskefiskeriene som kan dokumentere vesentlig inntektssvikt og likvitetsproblemer som følge av utviklingen i fiske i 1989 og 1990, og som ikke har kunnet kompensere dette gjennom omlegging til annen drift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan bare gis til fartøyeieren som står på blad B i fiskermanntallet, og som driver fiske med fartøy registrert i merkeregisteret for fiskefarkoster. Det kan bare gis tilskudd til fartøyer som drives aktivt og på helårsbasis, og når søkerens hovedgeskjeft uten tvil i 2 av de 3 årene 1987, 1988 og 1989 har vært fiske med eget fartøy. For å oppnå tilskudd, må fartøyet i tillegg i ett av de tre nevnte kalenderår ha hatt en fangstinntekt som tilsvarer det beløp som kan tilbys i likviditetstilskudd.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Ved tildeling av tilskudd skal fartøy som er yngre enn 15 – 20 år prioriteres. Det kan ikke gis likviditetstilskudd til fartøyer som er beretttiget til kondemneringstilskudd etter forskrift av 23. februar 1990. Unntak kan bare gjøres i særskilte tilfelle, og da kun for fartøyer som i de senere år har gjennomgått en vesentlig fornying eller ombygging, og som derfor anses å være hensiktmessig for det fiske fartøyet skal bedrive.</article></article><article class="legalArticle" data-lovdata-URL="LTI/forskrift/1990-05-08-357/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utmåling av tilskudd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskudd til gjeldssanering skal kun gis når private kreditorer deltar aktivt i gjeldssaneringen. Statens Fiskarbank kan gi likviditetstilskudd til sanering av pantegjeld og i særlige tilfelle til kortsiktig gjeld. Kun gjeld stiftet før 1. januar 1990 vil komme med i betrakningen når det gjelder søknad om likvitetstilskudd. Tilskudd kan bare gis dersom fartøyeieren anses å ha potensiale for varig lønnsom drift på lenger sikt, etter at likvitetstilskudd er gitt og gjeldssanering er gjennomført.</article></article><article class="legalArticle" data-lovdata-URL="LTI/forskrift/1990-05-08-357/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknadsprosedyre</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Statens Fiskarbank lyser ut ordningen med egen søknadsfrist.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om tilskudd skrives på særskilt skjema og sendes Statens Fiskarbank gjennom den lokale fiskerinemnd sammen med nødvendige opplysninger. Med søknaden må følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">regnskap eller C-skjema for 1987, 1988 og 1989</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">båt- og redskapskjema og/eller næringsoppgave for 1988 og 1989</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">ligningsattest for 1988</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">oversikt over det økonomiske resultat av driften hittil i år, dokumentert med kopi av oppgjørsskjema C</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">oversikt over eiendeler og gjeld samt gjeldssituasjonen pr. 31. desember 1989</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fiskerinemnda/fiskerirettlederen må påse at ovennevnte dokumentasjon er tilfredstillende, og gi sin uttalelse til søknaden som sendes videre til Fiskarbanken for behandling.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Dersom Fiskarbanken mottar søknader som ikke inneholder den dokumentasjon og de opplysninger som er nevnt over, og som søkeren med rimelighet bør kunne fremskaffe, har banken anledning til å prioritere disse søknadene lavere enn søknader som inneholder fullstendige opplysninger.</article></article><article class="legalArticle" data-lovdata-URL="LTI/forskrift/1990-05-08-357/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av søknaden og utbetaling av tilskudd</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknader om likvitetstilskudd behandles av Statens Fiskarbank, som treffer vedtak om tilskudd skal gis. Banken fastsetter også tilskuddets størrelse og står for utbetalingen.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Likvitetstilskuddet kommer ikke til utbetaling før en gjeldsordning med private kreditorer er kommet i stand, og bekreftelse om en slik ordning fra privat kreditor foreligger.</article></article><article class="legalArticle" data-lovdata-URL="LTI/forskrift/1990-05-08-357/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klageadgang m.v.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Lov av 28. april 1972 om Statens Fiskarbank og forskrifter gitt i medhold av denne lov gjelder så langt de passer. Søker har klageadgang i medhold av forvaltningsloven. Fiskeridepartementet er klageinstans.</article></article><article class="legalArticle" data-lovdata-URL="LTI/forskrift/1990-05-08-357/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft straks.</article></article></main></body></html>