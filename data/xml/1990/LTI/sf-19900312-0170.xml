<!DOCTYPE html><html lang="no"><head><title>Forskrift om forvaltning og bruk av renter av skogavgiften som trekkes inn til Landbruksdepartementet (sentralt inntrukne rentemidler).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1990-03-12-170</dd><dt class="dokid">DokumentID</dt><dd class="dokid">LTI/forskrift/1990-03-12-170</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 4</dd><dt class="dateInForce">I kraft fra</dt><dd class="dateInForce">1990-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-05-21/§48</li></ul></dd><dt class="dateOfPublication">Kunngjort</dt><dd class="dateOfPublication">1990-04-03</dd><dt class="title">Tittel</dt><dd class="title">Forskrift om forvaltning og bruk av renter av skogavgiften som trekkes inn til Landbruksdepartementet (sentralt inntrukne rentemidler).</dd><dt class="refid">RefID</dt><dd class="refid">forskrift/1990-03-12-170</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning og bruk av renter av skogavgiften som trekkes inn til Landbruksdepartementet (sentralt inntrukne rentemidler).<ul class="tocSubUl"><li>§ 1. Innledning</li><li>§ 2. Forvaltning og regnskap m.v.</li><li>§ 3. Rentemiddelutvalget</li><li>§ 4. Formål de sentralt inntrukne rentemidler kan brukes til.</li><li>§ 5. Budsjettrutiner</li><li>§ 6. Dispensasjon</li><li>§ 7. Ikrafttredelse m.m.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-03-12-170" id="dokument"><h1>Forskrift om forvaltning og bruk av renter av skogavgiften som trekkes inn til Landbruksdepartementet (sentralt inntrukne rentemidler).</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 12. mars 1990 i medhold av § 48, 3. ledd i lov om skogbruk og skogvern av 21. mai 1965 (skogbruksloven).</article><article class="legalArticle" data-lovdata-URL="LTI/forskrift/1990-03-12-170/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskrifter har til formål å regulere forvaltningen og bruken av de renter av skogavgiftene som hvert år trekkes inn til Landbruksdepartementet (senere kalt sentralt inntrukne rentemidler), slik at midlene betryggende og effektivt blir brukt til beste for skogbruket i samsvar med § 48 i skogbruksloven.</article></article><article class="legalArticle" data-lovdata-URL="LTI/forskrift/1990-03-12-170/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forvaltning og regnskap m.v.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Departementet har ansvaret for at de sentralt inntrukne rentemidler holdes adskilt fra midler bevilget over statsbudsjettet, og at de står på rentebærende konto til best mulig forrentning i bank eller annen finansinstitusjon.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det skal føres særskilt regnskap for de sentrale inntrukne rentemidler, som revideres av Riksrevisjonen.</article></article><article class="legalArticle" data-lovdata-URL="LTI/forskrift/1990-03-12-170/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rentemiddelutvalget</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Departementet skal oppnevne et eget utvalg (Rentemiddelutvalget) bestående av representanter og vararepresentanter for Norges Skogeierforbund, Norsk Skogbruksforeningen skogbruksetaten på fylkes- og kommunenivå og departementet. Utvalget velger selv sin leder. Det nærmere antall medlemmer fastsettes av departementet i samråd med skogeierorganisasjonene. Medlemmene og varamedlemmene har en funksjonstid på 4 år, og utvalget skal ha en fast sekretær.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Rentemiddelutvalget skal være et rådgivende organ for departementet vedrørende forvaltningen og bruken av de sentralt inntrukne rentemidler, og i prinsipielle saker generelt i tilknytning til forvaltningen og bruken av rentemidlene.</article></article><article class="legalArticle" data-lovdata-URL="LTI/forskrift/1990-03-12-170/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Formål de sentralt inntrukne rentemidler kan brukes til.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/punkt/1/" id="paragraf-4-punkt-1"><span class="data-originalId">1.</span><article class="legalP" data-absoluteaddress="/paragraf/4/punkt/1/ledd/1/" id="paragraf-4-punkt-1-ledd-1">Administrasjon av skogavgiftsordningen.</article><article class="legalP" data-absoluteaddress="/paragraf/4/punkt/1/ledd/2/" id="paragraf-4-punkt-1-ledd-2">Sentralt inntrukne rentemidler kan brukes til dekning av utgifter som har direkte tilknytning til forvaltning og administrasjon av skogavgiftsordningen. Dette gjelder i første rekke anskaffelse av utstyr og utviklingskostnader knyttet til føring, revisjon og statistikkarbeid vedrørende skogavgifts- og rentemiddelregnskapene.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/punkt/2/" id="paragraf-4-punkt-2"><span class="data-originalId">2.</span><article class="legalP" data-absoluteaddress="/paragraf/4/punkt/2/ledd/1/" id="paragraf-4-punkt-2-ledd-1">Dekning av tap i forbindelse med innkreving av skogavgiften.</article><article class="legalP" data-absoluteaddress="/paragraf/4/punkt/2/ledd/2/" id="paragraf-4-punkt-2-ledd-2">Når trukket skogavgift går tapt ved konkurs, akkord eller på annen måte, kan sentralt inntrukne rentemidler brukes til å dekke det tap skogeierne lider hvis vedkommende distrikts rentemiddelkontor ikke med rimelighet kan belastes hele eller deler av tapet. Skyldes tapet manglende betalingsvilje fra den som skulle ha innbetalt skogavgiften, skal inkasso og mulighetene for tvangsmessig inndrivelse være prøvet før tapet eventuelt dekkes.</article><article class="legalP" data-absoluteaddress="/paragraf/4/punkt/2/ledd/3/" id="paragraf-4-punkt-2-ledd-3">Har skogeieren opptrådt uaktsomt, eller kan han eller hun på annen måte lastes i forbindelse med salg av virke til den som er skyldig skogavgift, kan bruk av sentralt inntrukne rentemidler nektes eller bare en del av tapet dekkes.</article><article class="legalP" data-absoluteaddress="/paragraf/4/punkt/2/ledd/4/" id="paragraf-4-punkt-2-ledd-4">En skogeierforening kan bare i helt særlige tilfelle få dekket tap av ikke innbetalt skogavgift, i det en skogeierforening må forutsettes ansvarlig for at det stilles betryggende sikkerhet eller garanti for innbetaling av skogavgiften fra dem skogsvirke videreselges til. Departementet vil vurdere slike saker ut fra omstendighetene i hvert enkelt tilfelle.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/punkt/3/" id="paragraf-4-punkt-3"><span class="data-originalId">3.</span><article class="legalP" data-absoluteaddress="/paragraf/4/punkt/3/ledd/1/" id="paragraf-4-punkt-3-ledd-1">Tilskudd til organisasjoner og institusjoner.</article><article class="legalP" data-absoluteaddress="/paragraf/4/punkt/3/ledd/2/" id="paragraf-4-punkt-3-ledd-2">Sentralt inntrukne rentemidler kan brukes som tilskudd til landsomfattende organisasjoner og institusjoner som arbeider aktivt for å fremme interessen for eller utviklingen av skogbruket.</article><article class="legalP" data-absoluteaddress="/paragraf/4/punkt/3/ledd/3/" id="paragraf-4-punkt-3-ledd-3">Tilskuddene skal gis til konkrete tiltak, og ikke som driftstilskudd.</article><article class="legalP" data-absoluteaddress="/paragraf/4/punkt/3/ledd/4/" id="paragraf-4-punkt-3-ledd-4">Det skal tas forbehold om adgang for departementet og for Riksrevisjonen til å iverksette kontroll med at midlene benyttes etter forutsetningene.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/punkt/4/" id="paragraf-4-punkt-4"><span class="data-originalId">4.</span><article class="legalP" data-absoluteaddress="/paragraf/4/punkt/4/ledd/1/" id="paragraf-4-punkt-4-ledd-1">Prosjekter.</article><article class="legalP" data-absoluteaddress="/paragraf/4/punkt/4/ledd/2/" id="paragraf-4-punkt-4-ledd-2">Etter særskilt søknad fra organisasjoner eller institusjoner, eller etter initiativ fra skogbruksetaten, kan de sentralt inntrukne rentemidler brukes til ulike prosjekter for fremme av skogbruket på landsbasis eller i en region.</article><article class="legalP" data-absoluteaddress="/paragraf/4/punkt/4/ledd/3/" id="paragraf-4-punkt-4-ledd-3">Det kan settes som vilkår at det utarbeides en rapport ved prosjektets avslutning som kan gjøres alment kjent.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/punkt/5/" id="paragraf-4-punkt-5"><span class="data-originalId">5.</span><article class="legalP" data-absoluteaddress="/paragraf/4/punkt/5/ledd/1/" id="paragraf-4-punkt-5-ledd-1">Internasjonalt samarbeid.</article><article class="legalP" data-absoluteaddress="/paragraf/4/punkt/5/ledd/2/" id="paragraf-4-punkt-5-ledd-2">Sentralt inntrukne rentemidler kan brukes til fremme av internasjonalt samarbeid som har tilknytning til skogbruk gjennom tilskudd til konferanser og besøk her i landet, og norsk representasjon i ulike sammenhenger i utlandet.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/4/punkt/6/" id="paragraf-4-punkt-6"><span class="data-originalId">6.</span><article class="legalP" data-absoluteaddress="/paragraf/4/punkt/6/ledd/1/" id="paragraf-4-punkt-6-ledd-1">Tilskudd til fylker som selv har liten rentemiddelinngang.</article><article class="legalP" data-absoluteaddress="/paragraf/4/punkt/6/ledd/2/" id="paragraf-4-punkt-6-ledd-2">Sentralt inntrukne rentemidler kan brukes som tilskudd til fylker som selv har liten renteinngang når det er ønskelig å gjennomføre oppgaver som i andre fylker finansieres av lokale rentemidler i samsvar med rentemiddelforskriftene av 1. november 1985 nr. 1976.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/4/punkt/7/" id="paragraf-4-punkt-7"><span class="data-originalId">7.</span><article class="legalP" data-absoluteaddress="/paragraf/4/punkt/7/ledd/1/" id="paragraf-4-punkt-7-ledd-1">Informasjonsmateriell.</article><article class="legalP" data-absoluteaddress="/paragraf/4/punkt/7/ledd/2/" id="paragraf-4-punkt-7-ledd-2">Sentralt inntrukne rentemidler kan brukes til finansiering av landsomfattende informasjonsmateriell vedrørende skogbruk, herunder utarbeidelse, distribusjon og presentasjon.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/4/punkt/8/" id="paragraf-4-punkt-8"><span class="data-originalId">8.</span><article class="legalP" data-absoluteaddress="/paragraf/4/punkt/8/ledd/1/" id="paragraf-4-punkt-8-ledd-1">Faglige arrangementer, utferder, samlinger og stipendier.</article></article></li></ul><article class="legalP" data-absoluteaddress="/paragraf/4/ledd/1/" id="paragraf-4-ledd-1">Sentralt inntrukne rentemidler kan brukes som tilskudd til faglige arrangementer, utferder og samlinger som har tilknytning til skogbruk. I særskilte tilfelle kan dette gis som et stipend.<ul class="defaultList"><li data-li-identifier="9." data-name="9."><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">9.</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Rentemiddelutvalgets utgifter.</article><article class="legalP" data-absoluteaddress="/paragraf/4/ledd/1/punkt/1/ledd/2/" id="paragraf-4-ledd-1-punkt-1-ledd-2">De sentralt inntrukne rentemidler skal dekke utgiftene til møter, befaringer og materiell i forbindelse med Rentemiddelutvalgets virksomhet.</article></article></li></ul></article></article><article class="legalArticle" data-lovdata-URL="LTI/forskrift/1990-03-12-170/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Budsjettrutiner</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet er ansvarlig for at det hvert år settes opp et budsjett for de sentralt inntrukne rentemidler etter at Rentemiddelutvalget er gitt anledning til å uttale seg.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Samtidig skal prosentsatsen for inntrekking av rentemidler til sentralt bruk fastsettes for vedkommende år, som kommer til innbetaling det følgende år. Prosentsatsen for det enkelte år kan ikke settes høyere enn 25 % av brutto innvunnet renter i distriktene, med mindre det foreligger helt særlige grunner.</article></article><article class="legalArticle" data-lovdata-URL="LTI/forskrift/1990-03-12-170/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Departementet kan i samråd med Rentemiddelutvalget dispensere fra disse forskrifter.</article></article><article class="legalArticle" data-lovdata-URL="LTI/forskrift/1990-03-12-170/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse m.m.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft fra 1. april 1990.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Skulle det oppstå strid mellom bestemmelsene i denne forskrift og forskrift om forvaltning og bruk av rentene av skogavgiften (rentemidlene), fastsatt den 1. november 1985 nr. 1976, er det bestemmelsene i denne nye forskrift som skal gjelde.</article></article></main></body></html>