<!DOCTYPE html><html lang="no"><head><title>Forskrift om godtgjørelse av utgifter til tolke- og ledsagerhjelp for døvblinde.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:04</dd><dt class="legacyID">Datokode</dt><dd class="legacyID">FOR-1990-10-03-782</dd><dt class="dokid">DokumentID</dt><dd class="dokid">LTI/forskrift/1990-10-03-782</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 15</dd><dt class="dateInForce">I kraft fra</dt><dd class="dateInForce">1990-11-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-05-14-8863</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§5-3</li></ul></dd><dt class="dateOfPublication">Kunngjort</dt><dd class="dateOfPublication">1990-10-19</dd><dt class="title">Tittel</dt><dd class="title">Forskrift om godtgjørelse av utgifter til tolke- og ledsagerhjelp for døvblinde.</dd><dt class="refid">RefID</dt><dd class="refid">forskrift/1990-10-03-782</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godtgjørelse av utgifter til tolke- og ledsagerhjelp for døvblinde.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-10-03-782" id="dokument"><h1>Forskrift om godtgjørelse av utgifter til tolke- og ledsagerhjelp for døvblinde.</h1><article class="legalP" data-absoluteaddress="/ledd/1/" id="ledd-1">Fastsatt av Sosialdepartementet 3. oktober 1990 med hjemmel i lov av 17. juni 1966 nr. 12 om folketrygd §§ 5-3 siste ledd, 5-8 nr. 2 første ledd og 14-5 nr. 2 siste ledd.</article><article class="legalArticle" data-lovdata-URL="LTI/forskrift/1990-10-03-782/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Til person som er døvblind kan det ytes godtgjørelse av nødvendige utgifter til tolke- og ledsagerhjelp etter disse forskrifter.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">En døvblind er en person med en alvorlig grad av kombinert syns- og hørselshemning, slik at evnen til å ferdes ute og evnen til å kommunisere med andre på egen hånd eller ved hjelp av egnede hjelpemidler er vesentlig innskrenket.</article></article><article class="legalArticle" data-lovdata-URL="LTI/forskrift/1990-10-03-782/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">En døvblind som har behov for tolke- og ledsagerhjelp i dagliglivets situasjoner, kan søke trygdekontoret om adgang til å bruke tolk for trygdens regning. Trygdekontoret kan yte godtgjørelse for inntil 300 timer tolkehjelp pr. kalenderår så lenge den trygdede fyller vilkårene, jf. § 1.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Krav om stønad til tolke- og ledsagerhjelp settes fram på eget skjema utarbeidet av Rikstrygdeverket.</article></article><article class="legalArticle" data-lovdata-URL="LTI/forskrift/1990-10-03-782/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Utgifter til tolke- og ledsagerhjelp i forbindelse med kvalifiserende yrkesmessig attføring kan dekkes i den utstrekning slik hjelp er nødvendig for at den trygdede skal kunne gjennomføre attføringstiltaket.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Bestemmelsen i første ledd gjelder tilsvarende når en døvblind får stønad til opplæring med sikte på bedring av den alminnelige funksjonsevnen, jf. lov om folketrygd § 5-8 nr. 1 annet ledd bokstav b.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det ytes ikke stønad til tolke- og ledsagerhjelp ved deltakelse i tilpasningskurs for døvblinde.</article></article><article class="legalArticle" data-lovdata-URL="LTI/forskrift/1990-10-03-782/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Til døvblind som er i arbeid og som gjennomgår etterutdanning kan det gis stønad til inntil 30 timer tolke- og ledsagerhjelp pr. kalenderår. Det er et vilkår for stønad at etterutdanningen er vanlig for arbeidstakere i slik stilling, og at den er anbefalt av arbeidsgiveren.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Regningen fra tolken skal attesteres av arbeidsgiveren.</article></article><article class="legalArticle" data-lovdata-URL="LTI/forskrift/1990-10-03-782/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Godtgjørelse etter §§ 3 og 4 kommer i tillegg til eventuell godtgjørelse etter § 2.</article></article><article class="legalArticle" data-lovdata-URL="LTI/forskrift/1990-10-03-782/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Utgifter til tolking godtgjøres pr. halve time etter takster fastsatt av Sosialdepartementet. Taksten for tolke- og ledsagerhjelp er fastsatt til 125 % av den ordinære takst for tolkehjelp for hørselshemmede, jf. § 6 nr. 1 i forskrifter om godtgjørelse av utgifter til tolkehjelp for hørselshemmede.</article><article class="legalP" data-absoluteaddress="/paragraf/6/punkt/1/ledd/2/" id="paragraf-6-punkt-1-ledd-2">Ved beregning av godtgjørelsen regnes en påbegynt første halve time som en halv time. Anvendt tid utover første halve time avrundes til nærmeste halve time.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">For tolkeoppdrag som utføres etter kl. 17.00 og i tiden fra kl. 14.00 dagen før søn- og helligdager og før kl. 08.00 følgende arbeidsdag, ytes et tillegg på 25 % av den ordinære tolketaksten, jf. nr. 1.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Under nødvendig reise før og etter tolkeoppdraget ytes et reisetillegg. Reisetiden beregnes på samme måte som er nevnt under nr. 1. Samlet reisetid før og etter oppdrag skal legges til grunn for beregningen.</article><article class="legalP" data-absoluteaddress="/paragraf/6/punkt/3/ledd/2/" id="paragraf-6-punkt-3-ledd-2">Reisetillegget utgjør 60 % av taksten for døvetolker, jf. § 6 nr. 1 i forskrifter om godtgjørelse av utgifter til tolkehjelp for hørselshemmede.</article><article class="legalP" data-absoluteaddress="/paragraf/6/punkt/3/ledd/3/" id="paragraf-6-punkt-3-ledd-3">Det ytes likevel ikke reisetillegg for reisetid mellom kl. 22.00 og kl. 06.00 dersom tolken har krav på losjigodtgjørelse eller bruker soveplass, jf. nr. 4.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Tolkens utgifter til skyss, kost og losji godtgjøres i samsvar med satsene i Regulativ for reiser innenlands for statens regning.</article></article></li></ul></article><article class="legalArticle" data-lovdata-URL="LTI/forskrift/1990-10-03-782/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Trygdens godtgjørelse betales direkte til tolken.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Trygdekontoret i tolkens bostedskommune kan inngå avtale om direkte oppgjør med tolken.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Tolken plikter å utstede spesifisert regning på særskilt blankett fastsatt av Rikstrygdeverket.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Regningen sendes trygdekontoret snarest og senest en måned etter at tolkeoppdraget er avsluttet. Ved tolkeoppdrag av lengre varighet, f. eks. i forbindelse med opplæring, skal regning sendes en gang pr. måned.</article></article><article class="legalArticle" data-lovdata-URL="LTI/forskrift/1990-10-03-782/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Godtgjørelse ytes bare dersom tolken er godkjent av det departementet som til enhver tid har ansvaret for utdanning og godkjenning av døvetolker, eller av den som er bemyndiget av vedkommende departement.</article></article><article class="legalArticle" data-lovdata-URL="LTI/forskrift/1990-10-03-782/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det ytes ikke godtgjørelse etter disse forskriftene dersom utgiftene til tolkehjelp omfattes av annen lovgivning, jf. lov om folketrygd § 5-9.</article></article><article class="legalArticle" data-lovdata-URL="LTI/forskrift/1990-10-03-782/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Disse forskrifter trer i kraft fra 1. november 1990.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Fra samme dato oppheves forskrift 14. mai 1981 nr. 8863.</article></article></main></body></html>