<!DOCTYPE html><html lang="no"><head><title>Forskrift om minstekrav til kapitaldekning i finansinstitusjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:31</dd><dt class="legacyID">Datokode</dt><dd class="legacyID">FOR-1990-10-22-875</dd><dt class="dokid">DokumentID</dt><dd class="dokid">LTI/forskrift/1990-10-22-875</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 17</dd><dt class="dateInForce">I kraft fra</dt><dd class="dateInForce">1991-03-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-09-08-930</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§2</li><li>lov/1988-06-10-40/§3</li><li>lov/1988-06-10-40/§4</li><li>lov/1988-06-10-40/§5</li><li>lov/1988-06-10-40/§6</li><li>lov/1988-06-10-40/§7</li><li>lov/1988-06-10-40/§8</li><li>lov/1988-06-10-40/§9</li><li>lov/1961-05-24-2/§21</li><li>lov/1988-06-10-39/§25</li><li>lov/1956-12-07-1/§7-3</li></ul></dd><dt class="dateOfPublication">Kunngjort</dt><dd class="dateOfPublication">1990-11-23</dd><dt class="title">Tittel</dt><dd class="title">Forskrift om minstekrav til kapitaldekning i finansinstitusjoner.</dd><dt class="refid">RefID</dt><dd class="refid">forskrift/1990-10-22-875</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om minstekrav til kapitaldekning i finansinstitusjoner.<ul class="tocSubUl"><li>§ 1. Virkeområde</li><li>§ 2. Kapitaldekningskrav</li><li>§ 3. Særlige regler for livsforsikringsselskaper</li><li>§ 4. Beregningsgrunnlag og beregningsmåte</li><li>§ 5. Risikovekter for eiendelspostene</li><li>§ 6. Poster utenom balansen</li><li>§ 7. Konsolidering</li><li>§ 8. Utfyllende regler</li><li>§ 9. Ikrafttreden</li><li>§ 10. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1990-10-22-875" id="dokument"><h1>Forskrift om minstekrav til kapitaldekning i finansinstitusjoner.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 22. oktober 1990 med hjemmel i lov 10. juni 1988 nr. 40 om finansieringsvirksomhet og finansinstitusjoner §§ 2-9 annet og tredje ledd og 3-17, lov 24. mai 1961 nr. 2 om forretningsbanker § 21, lov 24. mai 1961 nr. 1 om sparebanker § 25, lov 10. juni 1988 nr. 39 om forsikringsvirksomhet § 7-3 og § 3-5 og lov 7. desember 1956 nr. 1 om tilsynet for kredittinstitusjoner, forsikringsvirksomhet og verdipapirhandel mv. § 4, jf. § 1 annet ledd.</article><article class="legalArticle" data-lovdata-URL="LTI/forskrift/1990-10-22-875/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for forretningsbanker, sparebanker, finansieringsforetak og forsikringsselskaper, samt annet selskap eller institusjon som omfattes av lov 10. juni 1988 nr. 39 om forsikringsvirksomhet og lov 10. juni 1988 nr. 40 om finansieringsvirksomhet og finansinstitusjoner.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften fastsetter minstekrav til kapitaldekning for institusjoner som er nevnt i første ledd, samt beregningsgrunnlag og beregningsmåte for dette.</article></article><article class="legalArticle" data-lovdata-URL="LTI/forskrift/1990-10-22-875/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kapitaldekningskrav</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Institusjonene skal til enhver tid ha en kapitaldekning tilsvarende 8 pst. av beregningsgrunnlaget slik dette er fastsatt i § 4.</article></article><article class="legalArticle" data-lovdata-URL="LTI/forskrift/1990-10-22-875/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Særlige regler for livsforsikringsselskaper</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For forsikringer knyttet til verdien og avkastningen av en bestemt investerings-portefølje (unit-linked), jf. forskrift til forsikringsloven § 7-4 om kapitalforvaltning, gjelder § 2 med følgende unntak og endringer:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Særskilte investeringsporteføljer som nevnt ovenfor, men med begrensning som i pkt. 2 nedenfor, skal inngå i beregningsgrunnlaget med en vekt på 20 pst. av det beregningsgrunnlag som er fastsatt i § 2, jf. beregningen i § 4.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Bestemmelsen i pkt. 1 gjelder investeringsporteføljer for forsikringer hvor det ikke er tilknyttet noen utbetalingsgaranti og hvor kundene således bærer risikoen.</article></article></li></ul></article></article><article class="legalArticle" data-lovdata-URL="LTI/forskrift/1990-10-22-875/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregningsgrunnlag og beregningsmåte</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Beregningsgrunnlaget for kapitaldekningskravet omfatter både eiendelsposter og poster utenom balansen. De ulike poster gis en risikovekt etter den antatte kredittrisiko de representerer. Balanseposter til bokført verdi og omregnet verdi av poster utenom balansen, jf. § 6, skal multipliseres med den tilhørende risikovekten og deretter summeres for å komme frem til beregningsgrunnlaget.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Den ansvarlige kapital skal ha en sammensetning som fastsatt i forskrift om beregning av ansvarlig kapital for finansinstitusjoner av 1. juni 1990 nr. 435.</article></article><article class="legalArticle" data-lovdata-URL="LTI/forskrift/1990-10-22-875/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Risikovekter for eiendelspostene</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">De ulike eiendelspostene skal ha følgende risikovekter:<ul class="defaultList"><li data-li-identifier="A." data-name="A."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">A.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Eiendelsposter med risikovekt O pst.<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/1/" id="paragraf-5-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/1/ledd/1/" id="paragraf-5-ledd-1-punkt-1-ledd-1-punkt-1-ledd-1">Kassebeholdning og tilsvarende eiendelsposter</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/2/" id="paragraf-5-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/2/ledd/1/" id="paragraf-5-ledd-1-punkt-1-ledd-1-punkt-2-ledd-1">Fordringer på og fordringer garantert av stater og sentralbanker innen OECD-området</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/3/" id="paragraf-5-ledd-1-punkt-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/3/ledd/1/" id="paragraf-5-ledd-1-punkt-1-ledd-1-punkt-3-ledd-1">Fordringer sikret ved pant i verdipapirer utstedt eller garantert av stater og sentralbanker innen OECD-området</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/4/" id="paragraf-5-ledd-1-punkt-1-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/4/ledd/1/" id="paragraf-5-ledd-1-punkt-1-ledd-1-punkt-4-ledd-1">Fordringer på stater og sentralbanker utenom OECD-området som lyder på debitors valuta og som er finansiert ved innlån i samme valuta</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/5/" id="paragraf-5-ledd-1-punkt-1-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/5/ledd/1/" id="paragraf-5-ledd-1-punkt-1-ledd-1-punkt-5-ledd-1">Fordringer garantert av stater og sentralbanker utenom OECD-området som lyder på og som er finansiert ved innlån i garantistens og debitors felles valuta</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/ledd/1/punkt/6/" id="paragraf-5-ledd-1-punkt-1-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/punkt/6/ledd/1/" id="paragraf-5-ledd-1-punkt-1-ledd-1-punkt-6-ledd-1">Fordringer med sikkerhet i finansinstitusjonens egne innlån.</article></article></li></ul></article></article></li><li data-li-identifier="B." data-name="B."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">B.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Eiendelsposter med risikovekt 20 pst.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/1/" id="paragraf-5-ledd-1-punkt-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/1/ledd/1/" id="paragraf-5-ledd-1-punkt-2-ledd-1-punkt-1-ledd-1">Fordringer på og fordringer garantert av de multilaterale utviklingsbankene</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/2/" id="paragraf-5-ledd-1-punkt-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/2/ledd/1/" id="paragraf-5-ledd-1-punkt-2-ledd-1-punkt-2-ledd-1">Fordringer sikret ved pant i verdipapirer utstedt eller garantert av de multilaterale utviklingsbankene</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/3/" id="paragraf-5-ledd-1-punkt-2-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/3/ledd/1/" id="paragraf-5-ledd-1-punkt-2-ledd-1-punkt-3-ledd-1">Fordringer på og fordringer garantert av innenlandske finansinstitusjoner og utenlandske kredittinstitusjoner innen OECD-området, som ikke er en del av disse institusjonenes ansvarlige kapital</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/4/" id="paragraf-5-ledd-1-punkt-2-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/4/ledd/1/" id="paragraf-5-ledd-1-punkt-2-ledd-1-punkt-4-ledd-1">Fordringer på og fordringer garantert av banker utenom OECD-området med avtalt løpetid på ett år eller mindre, som ikke er en del av disse institusjonenes ansvarlige kapital</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/5/" id="paragraf-5-ledd-1-punkt-2-ledd-1-punkt-5"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/5/ledd/1/" id="paragraf-5-ledd-1-punkt-2-ledd-1-punkt-5-ledd-1">Fordringer på og fordringer garantert av norske kommuner</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/ledd/1/punkt/6/" id="paragraf-5-ledd-1-punkt-2-ledd-1-punkt-6"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/punkt/6/ledd/1/" id="paragraf-5-ledd-1-punkt-2-ledd-1-punkt-6-ledd-1">Fordringer på og fordringer garantert av utenlandsk offentlig sektor innen OECD-området utenom stater og sentralbanker.</article></article></li></ul></article></article></li><li data-li-identifier="C." data-name="C."><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">C.</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">Eiendelsposter med risikovekt 50 pst.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/3/ledd/1/punkt/1/" id="paragraf-5-ledd-1-punkt-3-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/3/ledd/1/punkt/1/ledd/1/" id="paragraf-5-ledd-1-punkt-3-ledd-1-punkt-1-ledd-1">Lån med pantsikkerhet i bolig som er eller vil bli bebodd av låntaker eller i bolig som er utleid, innenfor 80 pst. av forsvarlig verdigrunnlag</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/3/ledd/1/punkt/2/" id="paragraf-5-ledd-1-punkt-3-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/3/ledd/1/punkt/2/ledd/1/" id="paragraf-5-ledd-1-punkt-3-ledd-1-punkt-2-ledd-1">Tidsavgrensede eiendelsposter (opptjente, ikke forfalte inntekter og forskuddsbetalte kostnader). Poster som fordeles på debitorsektor gis risikovekt avhengig av den gruppe postens debitor går inn under.</article></article></li></ul></article></article></li><li data-li-identifier="D." data-name="D."><article class="listArticle" data-absoluteaddress="/paragraf/5/ledd/1/punkt/4/" id="paragraf-5-ledd-1-punkt-4"><span class="data-originalId">D.</span><article class="legalP" data-absoluteaddress="/paragraf/5/ledd/1/punkt/4/ledd/1/" id="paragraf-5-ledd-1-punkt-4-ledd-1">Eiendelsposter med risikovekt 100 pst.:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/4/ledd/1/punkt/1/" id="paragraf-5-ledd-1-punkt-4-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/4/ledd/1/punkt/1/ledd/1/" id="paragraf-5-ledd-1-punkt-4-ledd-1-punkt-1-ledd-1">Øvrige eiendelsposter i balansen, med unntak av eiendelsposter som er trukket fra ved beregningen av finansinstitusjonens ansvarlige kapital, jf. forskrift fastsatt 1. juni 1990 nr. 435 om beregning av ansvarlig kapital for finansinstitusjoner.</article></article></li></ul></article></article></li></ul></article></article><article class="legalArticle" data-lovdata-URL="LTI/forskrift/1990-10-22-875/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Poster utenom balansen</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forpliktelser som ikke føres i balansen skal omregnes til antatt kredittrisiko ved å multiplisere de nominelle beløp med en konverteringsfaktor. Resultatet – dvs. den antatte kredittrisiko som derved fremkommer – veies deretter direkte inn i beregningsgrunnlaget ved tilsvarende anvendelse av de risikovekter som er angitt i § 5.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Følgende konverteringsfaktor skal gjelde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">Rene lånesubstitutter (f.eks. lånegarantier, solidaransvar for gjeld og aksepter) skal ha konverteringsfaktor 100 pst.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">Overdragelser av eiendeler med gjenkjøpsavtale og transaksjoner med regress hvor finansinstitusjonen selv beholder kredittrisikoen, samt endosserte lånedokumenter (f.eks. rediskonterte veksler og avbetalingskontrakter) som ikke er forpliktende undertegnet av annen finansinstitusjon, skal ha konverteringsfaktor 100 pst. Den beregnede kredittrisikoen innveies etter de risikovekter som er angitt i § 5 avhengig av den gruppe debitor ifølge det underliggende låneinstrumentet/eiendelen tilhører.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">Terminkjøp av eiendeler, avtaler om og fremtidig innskudd (forward deposits) og ikke betalt del av delvis betalte aksjer og verdipapirer skal ha konverteringsfaktor 100 pst. Den beregnede kredittrisikoen for terminkjøp av eiendeler innveies etter de risikovekter som er angitt i § 5 avhengig av den gruppe debitor ifølge det underliggende låneinstrumentet/eiendelen tilhører.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/ledd/2/punkt/4/" id="paragraf-6-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/6/ledd/2/punkt/4/ledd/1/" id="paragraf-6-ledd-2-punkt-4-ledd-1">Forpliktelser som er knyttet til gjennomføringen av en annen transaksjon (f.eks. kontraktsgarantier, betalingsgarantier og garantier for skatter) skal ha konverteringsfaktor 50 pst.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/ledd/2/punkt/5/" id="paragraf-6-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/6/ledd/2/punkt/5/ledd/1/" id="paragraf-6-ledd-2-punkt-5-ledd-1">Sertifikatprogrammer o.l. med avtalt løpetid over ett år (NIFs og RUFs) skal ha konverteringsfaktor 50 pst.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/6/ledd/2/punkt/6/" id="paragraf-6-ledd-2-punkt-6"><span class="data-originalId">6.</span><article class="legalP" data-absoluteaddress="/paragraf/6/ledd/2/punkt/6/ledd/1/" id="paragraf-6-ledd-2-punkt-6-ledd-1">Remburser og andre forpliktelser knyttet til vareleveranser skal ha konverteringsfaktor 20 pst.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/6/ledd/2/punkt/7/" id="paragraf-6-ledd-2-punkt-7"><span class="data-originalId">7.</span><article class="legalP" data-absoluteaddress="/paragraf/6/ledd/2/punkt/7/ledd/1/" id="paragraf-6-ledd-2-punkt-7-ledd-1">Andre forpliktelser med avtalt løpetid over ett år (f.eks. bevilgede, men ikke benyttede rammelån og lånetilsagn med avtalt løpetid over ett år) skal ha konverteringsfaktor 50 pst. Forpliktelser med kortere avtalt løpetid enn ett år samt forpliktelser som uten betingelser på et hvilket som helst tidspunkt kan sies opp uten varsel, skal ikke medregnes.</article><article class="legalP" data-absoluteaddress="/paragraf/6/ledd/2/punkt/7/ledd/2/" id="paragraf-6-ledd-2-punkt-7-ledd-2">Rente- og valutarelaterte instrumenter skal konverteres til kredittrisiko ved å kalkulere reinvesteringskostnader i markedet og legge til potensiell fremtidig eksponering over gjenstående løpetid (replacement cost method). Institusjoner som handler i begrenset omfang med slike instrumenter, kan etter Kredittilsynets tillatelse foreta omregning til kredittrisiko ved å multiplisere de nominelle beløp med en konverteringsfaktor avhengig av avtalt løpetid (original exposure method).</article></article></li></ul></article></article><article class="legalArticle" data-lovdata-URL="LTI/forskrift/1990-10-22-875/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Konsolidering</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Dersom en institusjon som er regulert av denne forskrift har eierandeler i andre finansinstitusjoner som er 25 pst. eller høyere, skal kapitaldekningsreglene etter denne forskrift også anvendes på konsolidert basis, jf. lov 10. juni 1988 nr. 40 om finansieringsvirksomhet og finansinstitusjoner § 2-16 med tilhørende forskrift. Kredittilsynet kan gi pålegg om slik konsolidering også for eierandeler i selskaper som ikke er finansinstitusjoner og for eierandeler ned til 10 pst.</article></article><article class="legalArticle" data-lovdata-URL="LTI/forskrift/1990-10-22-875/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utfyllende regler</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kredittilsynet gir nærmere regler vedrørende gjennomføring og avgrensning av denne forskrift.</article></article><article class="legalArticle" data-lovdata-URL="LTI/forskrift/1990-10-22-875/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft 31. mars 1991. Fra samme tidspunkt trer forskrift fastsatt 1. juni 1990 nr. 435 om beregning av ansvarlig kapital for finansinstitusjoner i kraft, jf. forskriftens § 10.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Institusjonene skal på grunnlag av reglene i denne forskrift beregne sin kapitaldekningsprosent pr. 31. mars 1991.</article></article><article class="legalArticle" data-lovdata-URL="LTI/forskrift/1990-10-22-875/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Overgangsbestemmelser</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Følgende overgangsbestemmelser gjelder:</article> <article class="defaultP" margin-top="true"><i>Forretningsbanker, sparebanker og kredittforetak</i></article><article class="legalP" data-absoluteaddress="/paragraf/10/ledd/2/" id="paragraf-10-ledd-2">For forretningsbanker og kredittforetak som pr. 31. mars 1991 ikke oppfyller kapitaldekningskravene etter denne forskrift, må kravene etter §§ 2 og 7 være oppfylt innen 31. desember 1992.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">For sparebanker må kravene etter §§ 2 og 7 være oppfylt innen 31. desember 1992.</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">Innen 31. desember 1991 skal forretningsbankenes, sparebankenes og kredittforetakenes kapitaldekningsprosent være økt med minimum 30 prosent av differansen mellom 8 prosentkravet etter §§ 2 og 7 og kapitaldekningsprosenten pr. 31. mars 1991.</article> <article class="defaultP" margin-top="true"><i>Finansieringsselskaper</i></article><article class="legalP" data-absoluteaddress="/paragraf/10/ledd/5/" id="paragraf-10-ledd-5">For finansieringsselskaper trer kravene etter §§ 2 og 7 i kraft 31. desember 1991. Inntil 31. desember 1991 gjelder kapitaldekningskravet på 10 pst. beregnet etter gamle regler, slik at en bloc-fond, goodwill o.l. og anleggsreserver på leasingportefølje ikke inngår som ansvarlig kapital.</article> <article class="defaultP" margin-top="true"><i>Forsikringsselskaper og morselskaper til forsikringsselskaper</i></article><article class="legalP" data-absoluteaddress="/paragraf/10/ledd/6/" id="paragraf-10-ledd-6">For forsikringsselskaper og morselskaper til forsikringsselskaper må kravene etter §§ 2 og 7 være oppfylt innen 31. desember 1995. Forsikringsselskaper og morselskaper til forsikringsselskaper skal innen 31. desember 1991 ha en kapitaldekning beregnet etter reglene i denne forskrift på minimum 4,5 prosent og innen 31. desember 1993 en kapitaldekning på minimum 6 prosent.</article><article class="legalP" data-absoluteaddress="/paragraf/10/ledd/7/" id="paragraf-10-ledd-7">I perioden fra denne forskrift trer i kraft og frem til 31. desember 1991 skal forsikringsselskapene og morselskapene til forsikringsselskapene oppfylle kapitaldekningskravene etter kgl.res. 25. august 1989 nr. 825 III punkt 4. Frem til 31. desember 1991 benyttes den definisjon av egenkapital som lå til grunn da kgl.res. 25. august 1989 nr. 825 ble gitt.</article><article class="legalP" data-absoluteaddress="/paragraf/10/ledd/8/" id="paragraf-10-ledd-8">De to foregående ledd gjelder ikke for bank som er morselskap til kredittforsikringsselskap.</article><article class="legalP" data-absoluteaddress="/paragraf/10/ledd/9/" id="paragraf-10-ledd-9">Forskrift fastsatt 8. september 1989 nr. 930 om kapitalforvaltning § 6 siste ledd oppheves.</article></article></main></body></html>