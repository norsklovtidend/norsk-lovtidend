<!DOCTYPE html><html lang="no"><head><title>Lov om endringer i lov av 17. juli 1953 nr. 29 om verneplikt.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:28</dd><dt class="legacyID">Datokode</dt><dd class="legacyID">LOV-1990-09-14-57</dd><dt class="dokid">DokumentID</dt><dd class="dokid">LTI/lov/1990-09-14-57</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 14</dd><dt class="changesToDocuments">Endrer</dt><dd class="changesToDocuments"><ul><li>lov/1953-07-17-29</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-09-26</dd><dt class="titleShort">Korttittel</dt><dd class="titleShort">Lov nr. 57 om endr. i lov av 17. juli 1953 nr 29</dd><dt class="title">Tittel</dt><dd class="title">Lov om endringer i lov av 17. juli 1953 nr. 29 om verneplikt.</dd><dt class="miscInformation">Annet om dokumentet</dt><dd class="miscInformation">Ot.prp.nr.62 (1989–1990), Innst.O.nr.58 (1989–1990), Besl.O.nr.65 (1989–1990). Odels- og lagtingsvedtak hhv. 7. og 12. juni 1990. Fremmet av Forsvarsdepartementet.</dd><dt class="refid">RefID</dt><dd class="refid">lov/1990-09-14-57</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om endringer i lov av 17. juli 1953 nr. 29 om verneplikt.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTI/lov/1990-09-14-57" id="dokument"><h1>Lov om endringer i lov av 17. juli 1953 nr. 29 om verneplikt.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1990-09-14-57/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I lov av 17. juli 1953 nr. 29 om verneplikt gjøres følgende endringer:</article> <article class="defaultP" margin-top="true">§ 7 første ledd, siste punktum, skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Ingen kan mot sin vilje beordres til tjeneste med lavere grad enn den vedkommende er beskikket, tilsatt eller utnevnt i med mindre særlige forhold i krig gjør slik beordring nødvendig.</article> <article class="defaultP" margin-top="true">§ 7 siste ledd, siste punktum, skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">På samme måte kan det bestemmes at vernepliktige ikke skal innkalles til tjeneste etter denne lov, men i stedet overføres til Sivilforsvaret for tjeneste der.</article> <article class="defaultP" margin-top="true">§ 8 første ledd skal lyde:</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">I den utstrekning ikke annet følger av ansettelsesvilkårene gjelder bestemmelsene i denne lov for fastlønte befalingsmenn så lenge de er i tjeneste. Tilsvarende gjelder personell som ikke har alminnelig verneplikt etter denne lov, men som frivillig har inngått kontrakt om eller gitt skriftlig samtykke til mobiliseringsplassering. For slike frivillige gjelder loven for kontraktstidens varighet.</article> <article class="defaultP" margin-top="true">§ 8 annet ledd skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Vernepliktige som utdannes til befalingsmenn under førstegangstjenesten og som ikke tar ansettelse som fastlønte eller kontraktstjeneste av ett års varighet eller mer utover førstegangstjenesten, følger med hensyn til verneplikt i fred den årsklasse de tilhører.</article> <article class="defaultP" margin-top="true">§ 8 tredje ledd, første punktum, skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Alle andre befalingsmenn, herunder etatsutdannede og fastlønte som har trådt ut av tjenesten, er vernepliktige til og med det år de fyller 55.</article> <article class="defaultP" margin-top="true">§ 8 fjerde ledd, annet punktum, skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Ved innkalling etter foregående punktum må dog ingen mot sin vilje beordres til tjeneste som etter gjeldende bestemmelser er tillagt lavere grad enn den han innehar eller innehadde ved avgangen, med mindre han ved sitt forhold har gjort seg uverdig til slik grad eller det foreligger forhold som nevnt i § 7 første ledds annet punktum.</article> <article class="defaultP" margin-top="true">§ 9 nr. 1 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Ordinær tjeneste: Førstegangstjeneste og repetisjonsøvelser, eventuelt med befals- og annen særopplæring.</article> <article class="defaultP" margin-top="true">§ 10 første ledd, skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Varigheten av den ordinære tjeneste for de forskjellige forsvarsgrener og våpenarter fastsettes av Stortinget.</article> <article class="defaultP" margin-top="true">§ 10 annet ledd, første punktum, skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">For opplæring til og anvendelse som befal eller spesialister kan Stortinget fastsette et tillegg til tjenestetiden av inntil 90 dager for vernepliktige med sivil utdannelse som minst svarer til eksamen fra videregående skole, studieretning for allmenne fag, eller ingeniørhøgskole.</article> <article class="defaultP" margin-top="true">§ 11 første ledd, annet punktum, skal lyde:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Den skal så vidt gjørlig være avsluttet innen utløpet av det år den vernepliktige fyller 22, med mindre utsettelse med avgjørelsen om tjenestedyktighet etter § 30 første ledd, eller hans eget forhold har vært til hinder for det.</article> <article class="defaultP" margin-top="true">§ 12 annet ledd, første punktum, skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Plikt til førstegangstjeneste i fred bortfaller når den ikke er påbegynt innen utløpet av det år den vernepliktige fyller 28 eller, hvis forsinkelsen er forårsaket av ham selv, innen utløpet av det år han fyller 33.</article> <article class="defaultP" margin-top="true">§ 22 skal lyde:</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Vernepliktsverkets oppgaver omfatter:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/13/punkt/1/" id="kapittel-1-ledd-13-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/13/punkt/1/ledd/1/" id="kapittel-1-ledd-13-punkt-1-ledd-1">Innrulleringen av utskrivningspliktige</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/13/punkt/2/" id="kapittel-1-ledd-13-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/13/punkt/2/ledd/1/" id="kapittel-1-ledd-13-punkt-2-ledd-1">Klassifiseringen av de utskrivningspliktige etter deres tjenestedyktighet og øvrige forutsetninger for tjeneste i Forsvaret.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/13/punkt/3/" id="kapittel-1-ledd-13-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/13/punkt/3/ledd/1/" id="kapittel-1-ledd-13-punkt-3-ledd-1">Fordelingen av de tjenestedyktige til forsvarsgrener og Heimevernet, fellesinstitusjoner i Forsvaret og Sivilforsvaret.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/13/punkt/4/" id="kapittel-1-ledd-13-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/13/punkt/4/ledd/1/" id="kapittel-1-ledd-13-punkt-4-ledd-1">Rulleføring av alle utskrivningspliktige og vernepliktige samt krigsforsterkningen.</article></article></li></ul></article> <article class="defaultP" margin-top="true">§ 23 skal lyde:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Vernepliktsverket er utøvende ledd for den felles vernepliktsforvaltning og ledes av Sjefen for Vernepliktsverket. Han er direkte underlagt Forsvarssjefen.</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Under Sjefen for Vernepliktsverket står regionale sjefer som hver innen sin region forestår utskrivning, rulleføring og innkallinger til militærtjeneste. Disse forestår også mobiliseringsregistrering og mobiliseringsdisponering av vernepliktig personell.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Rikets inndeling i regionale vernepliktsforvaltninger og deres indre inndeling fastsettes av Kongen som også gir nærmere regler om Vernepliktsverkets organisasjon og gjøremål, herunder behandlingen av spørsmål som vedrører verneplikten og dens avtjening.</article> <article class="defaultP" margin-top="true">§ 24 skal lyde:</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Innrulleringen skjer kommunevis. I den enkelte kommune utføres innrulleringen med bistand av en nemnd (innrulleringsnemnda). I lensmannsdistrikt er lensmannen formann for nemnda dersom han har polititjeneste i distriktet, og ellers en polititjenestemann etter vedkommende politimesters bestemmelse.</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Er innrulleringskommunen delt mellom flere lensmannsdistrikter, eller hører bare en del av den til lensmannsdistrikt, bestemmer vedkommende politimester hvem som skal være formann. For øvrig består nemnda av den ansvarlige for føring av folkeregisteret i vedkommende kommune.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">I kommuner hvor arbeidet med innrulleringen er uforholdsmessig stort, kan Kongen overdra vervet som formann til en særlig tjenestemann.</article> <article class="defaultP" margin-top="true">§ 25 første ledd, første punktum, skal lyde:</article><article class="legalP" data-absoluteaddress="/kapittel/1/ledd/20/" id="kapittel-1-ledd-20">Innrulleringen foretas ikke tidligere enn i året forut for utskrivningsåret med mindre Kongen på grunn av særlige forhold bestemmer noe annet.</article> <article class="defaultP" margin-top="true">§ 25 annet ledd skal lyde:</article><article class="legalP" data-absoluteaddress="/kapittel/1/ledd/21/" id="kapittel-1-ledd-21">Innrulleringsnemnda skal kontrollere oppgaver som forelegges den av vedkommende vernepliktsmyndighet over utskrivningspliktige som hører hjemme i kommunen. Om nødvendig skal den selv skaffe til veie opplysninger og oppgaver vedrørende dette personellet.</article> <article class="defaultP" margin-top="true">§ 26 første ledd, skal lyde:</article><article class="legalP" data-absoluteaddress="/kapittel/1/ledd/22/" id="kapittel-1-ledd-22">Klassifiseringen har til hensikt å fastsette den enkeltes skikkethet for militærtjeneste. Klassifiseringen skal fortrinnsvis skje på sesjon av en klassifiseringsnemnd. I nemnda inngår en offiser fra Vernepliktsverket som formann og en lege. Legen bestemmer den utskrivningspliktiges tjenestedyktighet. Kongen gir nærmere regler om klassifiseringsnemndenes arbeidsordning og øvrige sammensetning.</article> <article class="defaultP" margin-top="true">§ 27 første ledd, skal lyde:</article><article class="legalP" data-absoluteaddress="/kapittel/1/ledd/23/" id="kapittel-1-ledd-23">Sesjon holdes for alle kommuner etter innrullering av ny årsklasse. Dersom frammøte til sesjon ikke har latt seg gjennomføre innen rimelig tid og klassifisering etter §§ 26 og 29 ikke har vært mulig, kan allikevel personell som ikke åpenbart er helt udyktige utskrives, og deres tjenestedyktighet avgjøres ved frammøte til tjeneste.</article> <article class="defaultP" margin-top="true">§ 27 annet ledd, siste punktum, skal lyde:</article><article class="legalP" data-absoluteaddress="/kapittel/1/ledd/24/" id="kapittel-1-ledd-24">Det kan være felles for flere kommuner.</article> <article class="defaultP" margin-top="true">§ 28 første ledd, skal lyde:</article><article class="legalP" data-absoluteaddress="/kapittel/1/ledd/25/" id="kapittel-1-ledd-25">Formannen i innrulleringsnemnda plikter i nødvendig utstrekning å bistå ved innkalling til sesjon. Han skal, etter avtale med formannen i klassifiseringsnemnda, møte ved sesjonsstedet for gjennomgåelse av utskrivningslisten for egen kommune.</article> <article class="defaultP" margin-top="true">§ 29 annet punktum, skal lyde:</article><article class="legalP" data-absoluteaddress="/kapittel/1/ledd/26/" id="kapittel-1-ledd-26">I så fall foretas den av den regionale vernepliktsforvaltning på grunnlag av legeundersøkelse og innhentede opplysninger.</article> <article class="defaultP" margin-top="true">§ 30 første og annet ledd, skal lyde:</article><article class="legalP" data-absoluteaddress="/kapittel/1/ledd/27/" id="kapittel-1-ledd-27">Utskrivningspliktige som antas å få endret sin legekjennelse, kan gis inntil to års utsettelse med å få fastsatt kjennelsen. Etter nærmere bestemmelser av Kongen kan avgjørelsen i særlige tilfelle utsettes ytterligere i inntil tre år. Etter utsettelsen fastsettes den endelige kjennelse på grunnlag av ny legebedømmelse.</article><article class="legalP" data-absoluteaddress="/kapittel/1/ledd/28/" id="kapittel-1-ledd-28">Utskrivningspliktige som er åpenbart udyktige til militærtjeneste, kan kjennes udyktig uten medvirkning av lege.</article> <article class="defaultP" margin-top="true">§ 31 første ledd, fjerde punktum, skal lyde:</article><article class="legalP" data-absoluteaddress="/kapittel/1/ledd/29/" id="kapittel-1-ledd-29">Når forholdene tillater det, kan nemnda tilkalle ytterligere ekspertise etter behov.</article> <article class="defaultP" margin-top="true">§ 31 første ledd, femte punktum, oppheves.</article> <article class="defaultP" margin-top="true">§ 31 annet ledd, skal lyde:</article><article class="legalP" data-absoluteaddress="/kapittel/1/ledd/30/" id="kapittel-1-ledd-30">Senere vurdering av legekjennelse skal i tilfelle foretas av slik nemnd som fastsatt i første ledd.</article> <article class="defaultP" margin-top="true">§ 31 tredje ledd, første punktum, skal lyde:</article><article class="legalP" data-absoluteaddress="/kapittel/1/ledd/31/" id="kapittel-1-ledd-31">Enhver legekjennelse avgitt etter denne lov kan innen 6 måneder etter at kjennelsen er avgitt, oppheves av Sjefen for Forsvarets sanitet, såfremt denne finner at feilaktig medisinsk bedømmelse eller brudd på gjeldende klassifiseringsbestemmelser har hatt avgjørende innflytelse på kjennelsen, eller det er framkommet nye opplysninger som åpenbart ville ha kunnet føre til en annen avgjørelse.</article> <article class="defaultP" margin-top="true">§ 32 skal lyde:</article><article class="legalP" data-absoluteaddress="/kapittel/1/ledd/32/" id="kapittel-1-ledd-32">Kongen gir nærmere regler om undersøkelser og prøver for bedømmelse av tjenestedyktighet.</article> <article class="defaultP" margin-top="true">§ 33 skal lyde:</article><article class="legalP" data-absoluteaddress="/kapittel/1/ledd/33/" id="kapittel-1-ledd-33">Ved fordelingen av de tjenestedyktige skal det tas sikte på at avdelingene i krig kan settes opp så raskt som mulig, samtidig som deres behov for faglært og høyere utdannet personell søkes tilgodesett. Så vidt mulig bør det tas hensyn til den utskrivningspliktiges eget ønske om våpenart og tjeneste.</article><article class="legalP" data-absoluteaddress="/kapittel/1/ledd/34/" id="kapittel-1-ledd-34">Sjømenn fordeles til Marinen så langt det er behov for dem.</article> <article class="defaultP" margin-top="true">§ 34 skal lyde:</article><article class="legalP" data-absoluteaddress="/kapittel/1/ledd/35/" id="kapittel-1-ledd-35">Kongen gir nærmere regler til utfylling av bestemmelsene i § 33, herunder hvordan utskrivningspliktige etter sesjon skal fordeles på de forskjellige forsvarsgrener, våpenarter m.v.</article><article class="legalP" data-absoluteaddress="/kapittel/1/ledd/36/" id="kapittel-1-ledd-36">Når det blir truffet bestemmelse etter § 26 annet ledd, skal det samtidig fastsettes hvordan fordelingen skal foretas.</article> <article class="defaultP" margin-top="true">§ 36 skal lyde:</article><article class="legalP" data-absoluteaddress="/kapittel/1/ledd/37/" id="kapittel-1-ledd-37">I tillegg til Vernepliktsverkets hovedrulle skal det ved vernepliktsforvaltningene føres rulle over alle utskrivningspliktige og vernepliktige innen respektive regioner.</article><article class="legalP" data-absoluteaddress="/kapittel/1/ledd/38/" id="kapittel-1-ledd-38">Kongen gir nærmere bestemmelser om innhold og oppbevaring av ruller og oppgaver.</article> <article class="defaultP" margin-top="true">§ 38 første ledd, første punktum skal lyde:</article><article class="legalP" data-absoluteaddress="/kapittel/1/ledd/39/" id="kapittel-1-ledd-39">Enhver vernepliktig kan uten hensyn til eget ønske overføres til annen enhet i eller utenfor den forsvarsgren han opprinnelig er utskrevet til.</article> <article class="defaultP" margin-top="true">§ 38 annet ledd skal lyde:</article><article class="legalP" data-absoluteaddress="/kapittel/1/ledd/40/" id="kapittel-1-ledd-40">Regler for godkjenning av overføringer som ikke er bestemt av departementet, fastsettes av Forsvarssjefen.</article> <article class="defaultP" margin-top="true">§ 40 første ledd, første punktum, skal lyde:</article><article class="legalP" data-absoluteaddress="/kapittel/1/ledd/41/" id="kapittel-1-ledd-41">Menn i utskrivnings- og vernepliktig alder plikter på oppfordring ved personlig frammøte eller skriftlig å gi opplysninger om forhold som har betydning for deres utskrivning og verneplikt og herunder å skaffe til veie attester og andre dokumenter som kreves framlagt.</article> <article class="defaultP" margin-top="true">§ 41 nytt annet ledd skal lyde:</article><article class="legalP" data-absoluteaddress="/kapittel/1/ledd/42/" id="kapittel-1-ledd-42">Om nødvendig kan den utskrivningspliktige og vernepliktige framstilles ved politiets hjelp til slike foranstaltninger som nevnt i første ledd.</article> <article class="defaultP" margin-top="true">§ 43 annet punktum, skal lyde:</article><article class="legalP" data-absoluteaddress="/kapittel/1/ledd/43/" id="kapittel-1-ledd-43">Den som ikke får slike meddelelser eller ordrer med hensyn til sine vernepliktsforhold som han etter sin alder og sine øvrige forutsetninger skal ha, plikter å melde fra til lensmannen, politiet eller til sin nærmeste militære foresatte.</article> <article class="defaultP" margin-top="true">§ 48 punkt 3, skal lyde:</article><article class="legalP" data-absoluteaddress="/kapittel/1/ledd/44/" id="kapittel-1-ledd-44">Unnlater eller nekter å oppfylle noen av de plikter som han er pålagt etter §§ 40, 41 eller 42, eller som gir uriktige opplysninger om forhold som nevnt i § 40, eller som ved sin atferd eller på annen måte søker å villede vernepliktsmyndighetene ved bedømmelsen av hans vernepliktsforhold.</article> <article class="defaultP" margin-top="true">§ 49 skal lyde:</article><article class="legalP" data-absoluteaddress="/kapittel/1/ledd/45/" id="kapittel-1-ledd-45">Den som ved forgåelse som nevnt i § 48 nr. 1-3 søker å unndra seg utskrivning eller tjeneste i Forsvaret eller å oppnå uberettiget fordel ved utskrivningen eller som medvirker hertil, straffes med fengsel fra 3 måneder til 2 år.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1990-09-14-57/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Denne lov trer i kraft fra den tid Kongen bestemmer.</article></section></main></body></html>