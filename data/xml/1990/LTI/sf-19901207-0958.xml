<!DOCTYPE html><html lang="no"><head><title>Forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:18</dd><dt class="legacyID">Datokode</dt><dd class="legacyID">FOR-1990-12-07-958</dd><dt class="dokid">DokumentID</dt><dd class="dokid">LTI/forskrift/1990-12-07-958</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 19</dd><dt class="dateInForce">I kraft fra</dt><dd class="dateInForce">1991-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1956-05-31-6</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1929-05-24-4/§10</li></ul></dd><dt class="dateOfPublication">Kunngjort</dt><dd class="dateOfPublication">1990-12-20</dd><dt class="title">Tittel</dt><dd class="title">Forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res. av 7. desember 1990, med hjemmel i lov av 24. mai 1929 nr. 4 om tilsyn med elektriske anlegg og elektrisk utstyr § 10, 5. ledd og § 11, 1. ledd. Fremmet av Olje- og energidepartementet.</dd><dt class="refid">RefID</dt><dd class="refid">forskrift/1990-12-07-958</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg.<ul class="tocSubUl"><li>I</li><li>Kapittel 1. Forskriftens virkeområde<ul class="tocSubUl"><li>§ 1. Hovedregel</li><li>§ 2. Unntak</li></ul></li><li>Kapittel 2. Definisjoner<ul class="tocSubUl"><li>§ 3. Elektrisk utstyr</li><li>§ 4. Svakstrømsutstyr</li><li>§ 5. Lavspenningsanlegg</li><li>§ 6. Sertifisering</li><li>§ 7. Omsetning</li></ul></li><li>Kapittel 3 Krav til utførelse og merking, dokumentasjon m.v.<ul class="tocSubUl"><li>§ 8. Alminnelige betingelser</li><li>§ 9. Beskyttelse mot farer som kan skyldes det elektriske utstyret</li><li>§ 10. Beskyttelse mot farer som kan forårsakes av ytre påvirkninger på det elektriske utstyret</li><li>§ 11. Krav til elektromagnetisk kompatibilitet (EMC)</li><li>§ 12. Oppfyllelse av de tekniske krav</li><li>§ 13. Kravene til dokumentasjonen</li></ul></li><li>Kapittel 4 Registrering<ul class="tocSubUl"><li>§ 14. Registreringsplikt</li></ul></li><li>Kapittel 5 Kontroll av utstyr<ul class="tocSubUl"><li>§ 15. Utøvelse av kontrollvirksomhet</li><li>§ 16. Kontrollprøving av utstyr</li><li>§ 17. Tilbaketrekking og forbud mot markedsført utstyr</li></ul></li><li>Kapittel 6 Klage, gebyr og straffansvar<ul class="tocSubUl"><li>§ 18. Klageadgang</li><li>§ 19. Gebyr</li><li>§ 20. Straffansvar</li></ul></li><li>Kapittel 7 Avsluttende bestemmelse<ul class="tocSubUl"><li>§ 21. Fullmaktsbestemmelse</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1990-12-07-958" id="dokument"><h1>Forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-12-07-958/KAPITTEL_1" data-partID="k1"><h2 data-text-align="center">I</h2></section><section class="section" data-name="kap1" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-12-07-958/KAPITTEL_2" data-partID="k2"><h2>Kapittel 1. Forskriftens virkeområde</h2><article class="legalArticle" data-lovdata-URL="LTI/forskrift/1990-12-07-958/§1" data-name="§1" data-partID="§1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Hovedregel</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Forskriften gjelder elektrisk utstyr som kan tilkobles lavspenningsanlegg.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Forskriften gjelder for svaksstrømsutstyr som kan forveksles med elektrisk utstyr, eller på annen måte kan medføre fare under bruk.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Forskriften gjelder for utstyr som tilbys eller omsettes i Norge, herunder Svalbard.</article></article><article class="legalArticle" data-lovdata-URL="LTI/forskrift/1990-12-07-958/§2" data-name="§2" data-partID="§2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Unntak</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Forskriften gjelder ikke utstyr som utelukkende anvendes i anlegg med sakkyndig betjening med mindre dette følger av internasjonale avtaler, eller anses sikkerhetsmessig nødvendig. Som sakkyndig betjening regnes for eksempel ansatte i kraftstasjoner, transformatorstasjoner, telekommunikasjonsanlegg, brannstasjoner og forskningsinstitusjoner som har fått opplæring i å bruke utstyret.</article></article></section><section class="section" data-name="kap2" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1990-12-07-958/KAPITTEL_3" data-partID="k3"><h2>Kapittel 2. Definisjoner</h2><article class="legalArticle" data-lovdata-URL="LTI/forskrift/1990-12-07-958/§3" data-name="§3" data-partID="§3" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Elektrisk utstyr</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Med elektrisk utstyr menes i denne forskriften:</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Gjenstander og materiell for produksjon, omforming, overføring, fordeling, bruk eller måling av elektrisk energi, dvs. maskiner, apparater, måleinstrumenter, beskyttelsesanordninger, installasjonsmateriell, bruksgjenstander m.v.</article></article><article class="legalArticle" data-lovdata-URL="LTI/forskrift/1990-12-07-958/§4" data-name="§4" data-partID="§4" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Svakstrømsutstyr</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Med svakstrømsutstyr menes i denne forskriften:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">Utstyr hvor elektrisiteten utelukkende brukes til overføring av lyd, bilder, tegn, skrift, figurer, signaler o.l.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">Utstyr som arbeider med så lav spenning eller strøm at utstyret ikke kan medføre fare for liv og eiendom.</article></article></li></ul></article></article><article class="legalArticle" data-lovdata-URL="LTI/forskrift/1990-12-07-958/§5" data-name="§5" data-partID="§5" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Lavspenningsanlegg</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Med lavspenningsanlegg menes i denne forskriften:</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Elektrisk anlegg for nominell spenning opp til og med 1000 V vekselspenning eller opp til og med 1500 V likespenning.</article></article><article class="legalArticle" data-lovdata-URL="LTI/forskrift/1990-12-07-958/§6" data-name="§6" data-partID="§6" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Sertifisering</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Med sertifisering menes i denne forskriften:</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Skriftlig bekreftelse fra en tredje part, dvs. en uavhengig person eller institusjon, på at et bestemt elektrisk utstyr er overensstemmende med en angitt norm (standard) eller annen nærmere angitt spesifikasjon.</article></article><article class="legalArticle" data-lovdata-URL="LTI/forskrift/1990-12-07-958/§7" data-name="§7" data-partID="§7" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Omsetning</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Med omsetning menes i denne forskriften:</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Enhver form for overdragelse av elektrisk utstyr, mot eller uten vederlag, uansett om overdragelsen skjer til eie eller leie eller i en annen rettslig form.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Enhver form for tilbud av elektrisk utstyr, herunder annonser, utstillinger, demonstrasjoner og vederlagsfri bruk på prøve.</article></article></section><section class="section" data-name="kap3" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1990-12-07-958/KAPITTEL_4" data-partID="k4"><h2>Kapittel 3 Krav til utførelse og merking, dokumentasjon m.v.</h2><article class="legalArticle" data-lovdata-URL="LTI/forskrift/1990-12-07-958/§8" data-name="§8" data-partID="§8" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Alminnelige betingelser</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Nødvendige opplysninger om montering og sikker bruk, skal være angitt på utstyret eller dersom dette ikke er mulig, i en medfølgende beskrivelse.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Utstyret skal være tydelig merket med fabrikantens navn eller kjennemerke, eller hvis dette ikke er mulig, på en merkelapp som følger med utstyret eller på emballasjen.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Utstyret og dets enkelte deler skal kunne settes sammen og tilkobles på en sikker og forsvarlig måte.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Elektrisk utstyr skal være slik utført at det ved korrekt installasjon og vedlikehold, og bruk etter sitt formål, ikke utsetter personer, husdyr og eiendom for de farer som er anført i §§ 9 og 10.</article></article><article class="legalArticle" data-lovdata-URL="LTI/forskrift/1990-12-07-958/§9" data-name="§9" data-partID="§9" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Beskyttelse mot farer som kan skyldes det elektriske utstyret</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Personer, husdyr og eiendom skal være forsvarlig beskyttet mot legemskader eller andre skader som følge av direkte eller indirekte berøring.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Det skal ikke oppstå temperaturer, lysbuer eller utstrålinger, som er farlige enten i seg selv eller sammen med andre forhold (f.eks eksplosjonsfarlige gasser).</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Personer, husdyr og eiendom skal være beskyttet mot farer av ikke-elektrisk art som erfaringsmessig skyldes utstyret (f.eks. roterende deler).</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Utstyret skal være forsvarlig isolert.</article></article><article class="legalArticle" data-lovdata-URL="LTI/forskrift/1990-12-07-958/§10" data-name="§10" data-partID="§10" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beskyttelse mot farer som kan forårsakes av ytre påvirkninger på det elektriske utstyret</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Elektrisk utstyr skal oppfylle de mekaniske krav som er stilt, slik at personer, husdyr og eiendom ikke utsettes for fare.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Elektrisk utstyr skal motstå den ikke-mekaniske påvirkningen som kan forutses, slik at det ikke er farlig for personer, husdyr og eiendom.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Elektrisk utstyr skal heller ikke utsette personer, husdyr og eiendom for fare ved de unormale driftsforhold som kan forutses. Overbelastning er også unormale driftsforhold.</article></article><article class="legalArticle" data-lovdata-URL="LTI/forskrift/1990-12-07-958/§11" data-name="§11" data-partID="§11" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Krav til elektromagnetisk kompatibilitet (EMC)</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Elektrisk utstyr skal ikke frembringe elektromagnetiske forstyrrelser som overstiger et nivå der radio og telekommunikasjonsapparater og andre apparater kan funksjonere etter sin hensikt.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Utstyret skal være utført med en motstandsevne overfor elektromagnetiske forstyrrelser, som gjør at utstyret kan funksjonere etter sin hensikt.</article></article><article class="legalArticle" data-lovdata-URL="LTI/forskrift/1990-12-07-958/§12" data-name="§12" data-partID="§12" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Oppfyllelse av de tekniske krav</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Elektrisk utstyr oppfyller kravene i §§ 8-11 dersom det foreligger dokumentasjon som viser at det tilfredsstiller norske normer for utstyret.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Elektrisk utstyr som ikke tilfredsstiller norske normer, oppfyller likevel kravene i §§ 8-11 dersom det foreligger dokumentasjon som viser at kravene er oppfylt. Tilsvarende gjelder der det ikke finnes norske normer for utstyret. I tvilstilfelle avgjøres saken av Elektrisitetstilsynet.</article></article><article class="legalArticle" data-lovdata-URL="LTI/forskrift/1990-12-07-958/§13" data-name="§13" data-partID="§13" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Kravene til dokumentasjonen</span></h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Dokumentasjon etter § 12 skal som hovedregel være basert på typeprøving og kvalitetssikring.</article><article class="legalP" data-absoluteaddress="/kapittel/4/paragraf/6/ledd/2/" id="kapittel-4-paragraf-6-ledd-2">Elektrisitetstilsynet kan bestemme at visse typer elektrisk utstyr skal være prøvet eller sertifisert av norsk eller utenlandsk institusjon godkjent av Elektrisitetstilsynet.</article><article class="legalP" data-absoluteaddress="/kapittel/4/paragraf/6/ledd/3/" id="kapittel-4-paragraf-6-ledd-3">Elektrisitetstilsynet kan bestemme at elektrisk utstyr av spesiell utførelse skal være prøvet eller sertifisert av norsk institusjon. Elektrisitetstilsynet kan fastsette særlige bestemmelser for prøving og sertifisering av slikt utstyr. Første og annet punktum gjelder også for elektrisk utstyr hvor det ikke foreligger norske normer.</article></article></section><section class="section" data-name="kap4" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1990-12-07-958/KAPITTEL_5" data-partID="k5"><h2>Kapittel 4 Registrering</h2><article class="legalArticle" data-lovdata-URL="LTI/forskrift/1990-12-07-958/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Registreringsplikt</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Elektrisitetstilsynet kan bestemme at visse typer elektrisk utstyr skal registreres.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Bare person eller selskap med fast forretningssted i Norge kan registrere elektrisk utstyr.</article></article></section><section class="section" data-name="kap5" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1990-12-07-958/KAPITTEL_6" data-partID="k6"><h2>Kapittel 5 Kontroll av utstyr</h2><article class="legalArticle" data-lovdata-URL="LTI/forskrift/1990-12-07-958/§15" data-name="§15" data-partID="§15" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Utøvelse av kontrollvirksomhet</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Elektrisitetstilsynet eller Det stedlige eltilsyn kontrollerer elektrisk utstyr som omfattes av denne forskriften.</article></article><article class="legalArticle" data-lovdata-URL="LTI/forskrift/1990-12-07-958/§16" data-name="§16" data-partID="§16" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Kontrollprøving av utstyr</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">I den utstrekning kontrollorganet finner det nødvendig, kan det tas ut stikkprøver av elektrisk utstyr uten omkostninger for det offentlige. Stikkprøvene kan tas hos fabrikanter, importører, grossister og detaljhandlere.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Når prøving iverksettes, skal den som prøvingen blir iverksatt overfor, underrettes.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">Dersom resultatet av prøvingen viser at utstyret ikke oppfyller kravene i §§ 8-11, bæres omkostningene ved prøvingen av fabrikanter, importører eller forhandlere.</article><article class="legalP" data-absoluteaddress="/kapittel/6/paragraf/2/ledd/4/" id="kapittel-6-paragraf-2-ledd-4">Dersom resultatet av prøvingen viser at utstyret oppfyller kravene i §§ 8-11, bærer Elektrisitetstilsynet omkostningene ved prøvingen.</article></article><article class="legalArticle" data-lovdata-URL="LTI/forskrift/1990-12-07-958/§17" data-name="§17" data-partID="§17" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Tilbaketrekking og forbud mot markedsført utstyr</span></h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Dersom kontrollen etter § 16 avdekker at kravene i §§ 8-11 ikke er oppfylt for vedkommende utstyr, kan Elektrisitetstilsynet nedlegge forbud mot videre tilbud eller omsetning, og kreve at utstyr som er på markedet, trekkes tilbake og eventuelt kasseres. Det samme gjelder dersom kravene til dokumentasjon i § 13 ikke er oppfylt.</article><article class="legalP" data-absoluteaddress="/kapittel/6/paragraf/3/ledd/2/" id="kapittel-6-paragraf-3-ledd-2">Dersom det er feil ved utstyret som kan være farlig for personer, husdyr eller eiendom, kan Elektrisitetstilsynet kreve at enhver som har tilvirket, tilbudt eller omsatt utstyret, tilbakekaller det fra de som har ervervet utstyret eller tatt det i bruk. Elektrisitetstilsynet kan kreve at tilbakekalt utstyr kasseres.</article><article class="legalP" data-absoluteaddress="/kapittel/6/paragraf/3/ledd/3/" id="kapittel-6-paragraf-3-ledd-3">I tilfelle hvor det påvises mindre avvik fra den opprinnelige utførelsen som ikke utgjør noen spesiell fare, kan Elektrisitetstilsynet gi en passende frist for retting av markedsført utstyr.</article></article></section><section class="section" data-name="kap6" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1990-12-07-958/KAPITTEL_7" data-partID="k7"><h2>Kapittel 6 Klage, gebyr og straffansvar</h2><article class="legalArticle" data-lovdata-URL="LTI/forskrift/1990-12-07-958/§18" data-name="§18" data-partID="§18" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Elektrisitetstilsynets vedtak kan påklages til Kommunaldepartementet.</article></article><article class="legalArticle" data-lovdata-URL="LTI/forskrift/1990-12-07-958/§19" data-name="§19" data-partID="§19" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Gebyr</span></h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Den som tilbyr, omsetter eller overlater til bruk registreringspliktig utstyr uten at det er registrert i henhold til reglene i § 14 med utfyllende forskrifter, skal betale et gebyr til statskassen. Gebyret skal være 25% av bruttovederlaget (salgssummen inklusive merverdiavgift) for hver gjenstand som er ulovlig omsatt.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Den som har tilbudt, omsatt eller overlatt til bruk slikt utstyr, plikter å gi Elektrisitetstilsynet opplysninger om antallet gjenstander som er ulovlig overdratt og vederlaget for dem. Leveres ikke opplysningene til den tid Elektrisitetstilsynet har bestemt, kan Elektrisitetstilsynet fastsette gebyret etter skjønn.</article><article class="legalP" data-absoluteaddress="/kapittel/7/paragraf/2/ledd/3/" id="kapittel-7-paragraf-2-ledd-3">Gebyret innkreves av Elektrisitetstilsynet og kan inndrives ved utpanting.</article><article class="legalP" data-absoluteaddress="/kapittel/7/paragraf/2/ledd/4/" id="kapittel-7-paragraf-2-ledd-4">Elektrisitetstilsynet kan helt eller delvis frafalle gebyret dersom det vil være åpenbart urimelig å kreve det inn.</article></article><article class="legalArticle" data-lovdata-URL="LTI/forskrift/1990-12-07-958/§20" data-name="§20" data-partID="§20" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Straffansvar</span></h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Overtredelse av denne forskrift er straffbar, jfr lov av 24. mai 1929 nr. 4 § 14.</article></article></section><section class="section" data-name="kap7" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1990-12-07-958/KAPITTEL_8" data-partID="k8"><h2>Kapittel 7 Avsluttende bestemmelse</h2><article class="legalArticle" data-lovdata-URL="LTI/forskrift/1990-12-07-958/§21" data-name="§21" data-partID="§21" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Fullmaktsbestemmelse</span></h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Elektrisitetstilsynet kan gi utfyllende regler til denne forskriften og kan i spesielle tilfelle avvike fra reglene gitt her.</article></article></section><section class="section" data-name="kapII" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1990-12-07-958/KAPITTEL_9" data-partID="k9"><h2 data-text-align="center">II</h2><article class="defaultP"><i>Ikrafttredelse.</i></article><article class="legalP" data-absoluteaddress="/kapittel/9/ledd/1/" id="kapittel-9-ledd-1">Forskriften trer i kraft 1. januar 1991.</article><article class="legalP" data-absoluteaddress="/kapittel/9/ledd/2/" id="kapittel-9-ledd-2">Fra samme tid oppheves forskrift om hvilke grupper og arter av elektrisk materiell og apparater som skal være underkastet kontroll, gitt ved Kronprinsreg.res. av 31. mai 1956 nr. 6.</article></section></main></body></html>