<!DOCTYPE html><html lang="no"><head><title>Forskrift om forsøksfiske i fjerne farvann.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:01</dd><dt class="legacyID">Datokode</dt><dd class="legacyID">FOR-1990-01-19-663</dd><dt class="dokid">DokumentID</dt><dd class="dokid">LTI/forskrift/1990-01-19-663</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 13</dd><dt class="dateInForce">I kraft fra</dt><dd class="dateInForce">1990-01-19</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-09-11</dd><dt class="title">Tittel</dt><dd class="title">Forskrift om forsøksfiske i fjerne farvann.</dd><dt class="refid">RefID</dt><dd class="refid">forskrift/1990-01-19-663</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsøksfiske i fjerne farvann.<ul class="tocSubUl"><li>§ 1. Innhold og finansiering</li><li>§ 2. Formål og omfang</li><li>§ 3. Bortfall av fiskerettigheter</li><li>§ 4. Vilkår for tilskudd/driftsgaranti</li><li>§ 5. Administrasjon</li><li>§ 6. Nærmere om vilkår for tilsagn</li><li>§ 7. Prosjektperiode</li></ul></li></ul></dd></dl></header><main class="documentBody" data-lovdata-URL="LTI/forskrift/1990-01-19-663" id="dokument"><h1>Forskrift om forsøksfiske i fjerne farvann.</h1><article class="legalArticle" data-lovdata-URL="LTI/forskrift/1990-01-19-663/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innhold og finansiering</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til disposisjon kan Fiskeridirektoratet gi støtte til forsøksfiske og utredningsprosjekter for forsøksfiske i fjerne farvann. Ordningen finansieres over fiskeriavtalen av 17. januar 1989, og fordelingsavtalen av 8. januar 1990 mellom Staten og Norges Fiskarlag.</article></article><article class="legalArticle" data-lovdata-URL="LTI/forskrift/1990-01-19-663/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål og omfang</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med ordningen er å fremme alternativ og lønnsom fiskerivirksomhet på langsiktig basis i farvann som ligger utenfor norske soner, fiskevernsonen ved Svalbard og soner til stater som Norge har kvoteavtaler med. Ordningen skal gjelde fiske etter tilgjengelige og u-utnyttede fiskeressurser i fjerne farvann.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det gis ikke støtte til prosjekter som vil være i strid med gjeldende internasjonale konvensjoner o.l. Støtte gis heller ikke til prosjekter som omfatter virksomhet i farvann hvor de jurisdiksjonsmessige forhold måtte være uavklart eller omstridt. Fartøyer som får driftsgaranti for forsøksfiske forutsettes å rette seg etter internasjonale konvensjoner som gjelder begrensninger i fiske og nasjonale regler for reguleringer i fiske.</article></article><article class="legalArticle" data-lovdata-URL="LTI/forskrift/1990-01-19-663/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Bortfall av fiskerettigheter</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fartøyer som nytter seg av ordningen må i 1990 avstå fra å delta i kvoteregulert fiskeri i norske soner, i fiskevernsonen ved Svalbard og i soner til stater som Norge har kvoteavtaler med. Med kvoteregulert fiskeri menes fiskeri der vedkommende fartøy er underlagt en gruppe-, tur-, maksimal- eller fartøykvoteordning.</article></article><article class="legalArticle" data-lovdata-URL="LTI/forskrift/1990-01-19-663/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for tilskudd/driftsgaranti</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Støtte gis etter søknad til prosjekter som er klart definerte og avgrenset i tid. Ordningen omfatter støtte i form av tilskudd og driftsgaranti.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tilskudd kan ytes til utredningsprosjekter som tar sikte på å undersøke/analysere muligheter for langsiktig og lønnsom drift for fiske i fjerne farvann.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tilskudd ytes med inntil 50 % av prosjektes kostnader.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Driftsgaranti kan gis i forbindelse med forsøksfiske og avgrenses oppad til 3 mill. kr.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">I tilsagn om driftsgaranti skal det settes en øvre grense for garantien for det enkelte prosjekt. Størrelsen på dette beløpet skal fastsettes på basis av en samlet vurdering, der ikke bare kostnader, men også andre forhold som risiko og prosjektes karakter skal tas med. Driftsgarantien kan innvilges for en maksimum periode på inntil 6 måneder regnet fra utfart fra norsk havn.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Garantien kan dekke inntil 50 % av en eventuell underdekning av forsøksvirksomheten. Utøverne selv forutsettes å ta på seg en tilsvarende andel.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Til grunn for beregnet underdekning legges de variable kostnader og betalte renteutgifter, mens avskrivning skal holdes utenfor. Tilleggskostnader, dog ikke investeringer, forbundet med selve forsøksvirksomheten kan inngå som del av kostnadsrammen. Fangstinntekter skal inngå i regnskapet og komme til fratrekk før utløsning av garanti.</article><article class="legalP" data-absoluteaddress="/paragraf/4/ledd/8/" id="paragraf-4-ledd-8">Fiskeridirektoratet kan gi nærmere spesifikasjoner for de kostnader som kan tas med i beregningsgrunnlaget.</article><article class="legalP" data-absoluteaddress="/paragraf/4/ledd/9/" id="paragraf-4-ledd-9">Ordningen med driftsgaranti gjelder kun for norske, merkeregistrerte fiskefartøy.</article><article class="legalP" data-absoluteaddress="/paragraf/4/ledd/10/" id="paragraf-4-ledd-10">Det skal føres fangstdagbok for forsøksfiske i den prosjektperioden tilsagnet gjelder for.</article></article><article class="legalArticle" data-lovdata-URL="LTI/forskrift/1990-01-19-663/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Administrasjon</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det oppnevnes et utvalg med 1 representant fra Fiskeridirektoratet (leder), Statens Fiskarbank, Havforskningsinstituttet og Norges Fiskarlag. Utenriksdepartementet og Norges Eksportråd kan møte med 1 observatør hver til utvalgets møter. Utvalget avgir innstilling til Fiskeridirektoratet om hvorvidt tilskudd eller garanti skal gis, tilskuddets/garantiets størrelse og vilkår knyttet til tilsagnet. Utvalget oppnevnes av Fiskeridepartementet. Sekretariatsfunksjonen for utvalget tillegges Fiskeridirektoratet. Fiskeridirektoratet treffer vedtak om tilskudd eller garanti skal gis og om hvilke vilkår som skal stilles.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fiskeridirektoratet, v/Subsidiekontrollen, har ansvaret for utbetaling av tilskudd og garanti og fastsetter selv nærmere rutiner for dette.</article></article><article class="legalArticle" data-lovdata-URL="LTI/forskrift/1990-01-19-663/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Nærmere om vilkår for tilsagn</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tilskudd/driftsgaranti gis i henhold til de planer som er skissert for prosjektet og den kostnadsplan som legges til grunn for tilsagnet. Endringer av planer og kostnadsrammer må snarest meddeles Fiskeridirektoratet. Fiskeridirektoratet kan trekke tilsagn tilbake, eller begrense tilsagnet til å omfatte deler av prosjektet, dersom det blir avbrutt eller ikke gjennomført etter planene. Ordningen har intet juridisk eller økonomisk ansvar for skade eller tap som oppstår som følge av feil ved, eller ukyndig bruk av, utstyr som omfattes av prosjektet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Innen en måned fra den dag tilsagnet innvilges må mottaker skriftlig bekrefte at tilsagnet vil bli benyttet.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Det skal føres regnskap for prosjektet. Regnskapet skal gi uttrykk for prosjektes totale virksomhet. Regnskapet skal være bekreftet av revisor og føres slik at det uten videre kan sammenlignes med de kostnadskalkyler som lå til grunn for tilsagnet. Fiskeridirektoratet eller den direktoratet bemyndiger, har adgang til å påse at midlene blir nyttet etter forutsetningene. Fiskeridepartementet og Riksrevisjonen har samme rett til å føre kontroll med bruken av midlene.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Det skal utarbeides sluttrapport fra prosjektet. Rapporten skal gi full oversikt over prosjektarbeidet/den utførte forsøksvirksomheten, erfaringer og alle oppnådde resultater. Fiskeridirektoratet kan stille spesielle vilkår for rapportens innhold, dokumentasjonsunderlag etc. Sluttrapporten skal være direktoratet i hende senest 3 måneder etter prosjekttidens utløp og være tilgjengelig for andre interesserte.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Fiskeridirektoratet har fullmakt til å fastsette nærmere vilkår for gjennomføring av de prosjekter som innvilges støtte fra ordningen.</article></article><article class="legalArticle" data-lovdata-URL="LTI/forskrift/1990-01-19-663/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Prosjektperiode</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ordningen trer i kraft straks og gjelder ut året.</article></article></main></body></html>