<!DOCTYPE html><html lang="no"><head><title>Utfyllende regler for offentlig kursnotering av valuta.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1990-01-24-193</dd><dt class="dokid">DokumentID</dt><dd class="dokid">LTI/forskrift/1990-01-24-193</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 5</dd><dt class="dateInForce">I kraft fra</dt><dd class="dateInForce">1990-02-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-01-19-28/§15</li></ul></dd><dt class="dateOfPublication">Kunngjort</dt><dd class="dateOfPublication">1990-04-20</dd><dt class="title">Tittel</dt><dd class="title">Utfyllende regler for offentlig kursnotering av valuta.</dd><dt class="refid">RefID</dt><dd class="refid">forskrift/1990-01-24-193</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Utfyllende regler for offentlig kursnotering av valuta.<ul class="tocSubUl"><li>Kap. I. Krav til deltakelse ved kursfastsettelsen<ul class="tocSubUl"><li>§ 1. Krav til representantene</li><li>§ 2. Krav til valutaomsetningen</li><li>§ 3. Tidspunkt for kursfastsettelsen</li></ul></li><li>Kap. II. Noteringsprosedyren<ul class="tocSubUl"><li>§ 4. Referansevalutaen</li><li>§ 5. Notering av kurser for de øvrige valutaer</li><li>§ 6. Generelt</li></ul></li><li>Kap. III. Kontroll, leveringsbanker, m.m.<ul class="tocSubUl"><li>§ 7. Opplesning av de offisielle kurser</li><li>§ 8. Registrering av forretninger</li><li>§ 9. Leveringsbanker</li><li>§ 10. Endring av regelverket</li><li>§ 11. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1990-01-24-193" id="dokument"><h1>Utfyllende regler for offentlig kursnotering av valuta.</h1><article class="legalP" data-absoluteaddress="/ledd/1/" id="ledd-1">Med hjemmel i § 15 i forskrift om offentlig kursnotering av valuta av 19. januar 1990 nr. 28 har Norges Bank 24. januar 1990 utferdiget følgende utfyllende regler for offentlig kursnotering av valuta:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-01-24-193/KAPITTEL_1" data-partID="k1"><h2>Kap. I. Krav til deltakelse ved kursfastsettelsen</h2><article class="legalArticle" data-lovdata-URL="LTI/forskrift/1990-01-24-193/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Krav til representantene</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Medlemmene av Kursnoteringsutvalget er ansvarlige for at deres representanter har de nødvendige kvalifikasjoner. Som et krav settes et nivå som normalt kvalifiserer til medlemskap i Forex-Club Norge. Norges Bank kan i spesielle tilfelle gjøre unntak fra denne regelen.</article></article><article class="legalArticle" data-lovdata-URL="LTI/forskrift/1990-01-24-193/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Krav til valutaomsetningen</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">ACI's etiske grunnholdning for valutahandel, som fremkommer i «Code of Behaviour in Dealing», skal være retningsgivende ved all valutaomsetning på Oslo Børs.</article></article><article class="legalArticle" data-lovdata-URL="LTI/forskrift/1990-01-24-193/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Tidspunkt for kursfastsettelsen</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Senest kl. 11.15 (julaften, nyttårsaften og onsdag før påske kl. 10.00) skal representantene ha inntatt sine plasser på Oslo Børs.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-01-24-193/KAPITTEL_2" data-partID="k2"><h2>Kap. II. Noteringsprosedyren</h2><article class="legalArticle" data-lovdata-URL="LTI/forskrift/1990-01-24-193/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Referansevalutaen</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/1/punkt/1/" id="kapittel-2-paragraf-1-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/1/punkt/1/ledd/1/" id="kapittel-2-paragraf-1-punkt-1-ledd-1">Under forhandlingene som fører frem til fastsettelse av kursen på referansevalutaen, skal kjøps- og salgskursene som fremkommer fra medlemmene ligge på et realistisk nivå i forhold til kursene i det internasjonale valutamarked.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/1/punkt/2/" id="kapittel-2-paragraf-1-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/1/punkt/2/ledd/1/" id="kapittel-2-paragraf-1-punkt-2-ledd-1">Det medlem som har meldt det største beløp (kjøps- eller salgsinteresse) på den siden som etter oppsummering av de meldte interesser er størst, åpner forhandlingene ved å stille en kurs medlemmet er villig til å kjøpe/selge hele sitt meldte beløp på.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/2/paragraf/1/punkt/3/" id="kapittel-2-paragraf-1-punkt-3"><span class="data-originalId">(3)</span><article class="legalP" data-absoluteaddress="/kapittel/2/paragraf/1/punkt/3/ledd/1/" id="kapittel-2-paragraf-1-punkt-3-ledd-1">Stiller to eller flere medlemmer beløpsmessig likt, avgjør noteringsleder rekkefølgen. De øvrige medlemmer skal deretter stille sine kjøps/salgskurser for sine meldte beløp.</article></article></li></ul></article><article class="legalArticle" data-lovdata-URL="LTI/forskrift/1990-01-24-193/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Notering av kurser for de øvrige valutaer</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/2/punkt/1/" id="kapittel-2-paragraf-2-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/2/punkt/1/ledd/1/" id="kapittel-2-paragraf-2-punkt-1-ledd-1">Under noteringsprosedyren av valutaer utenom referansevalutaen skal det stilles både kjøps- og salgskurs av medlemmene. Kursen som stilles skal minst gjelde for motverdien av USD 1 million.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/2/punkt/2/" id="kapittel-2-paragraf-2-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/2/punkt/2/ledd/1/" id="kapittel-2-paragraf-2-punkt-2-ledd-1">Noteringsleder gir signal når kurs på neste valuta kan stilles.</article></article></li></ul></article><article class="legalArticle" data-lovdata-URL="LTI/forskrift/1990-01-24-193/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Generelt</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/2/paragraf/3/punkt/1/" id="kapittel-2-paragraf-3-punkt-1"><span class="data-originalId">(1)</span><article class="legalP" data-absoluteaddress="/kapittel/2/paragraf/3/punkt/1/ledd/1/" id="kapittel-2-paragraf-3-punkt-1-ledd-1">En oppgitt handlekurs er gjeldende inntil kursstiller har trukket den tilbake.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/2/paragraf/3/punkt/2/" id="kapittel-2-paragraf-3-punkt-2"><span class="data-originalId">(2)</span><article class="legalP" data-absoluteaddress="/kapittel/2/paragraf/3/punkt/2/ledd/1/" id="kapittel-2-paragraf-3-punkt-2-ledd-1">Ved tilslag på kurser med beløp over USD 1 million eller motverdien av samme, skal kursstiller hurtigst mulig bekrefte akseptert beløp.</article></article></li><li data-li-identifier="(3)" data-name="(3)"><article class="listArticle" data-absoluteaddress="/kapittel/2/paragraf/3/punkt/3/" id="kapittel-2-paragraf-3-punkt-3"><span class="data-originalId">(3)</span><article class="legalP" data-absoluteaddress="/kapittel/2/paragraf/3/punkt/3/ledd/1/" id="kapittel-2-paragraf-3-punkt-3-ledd-1">Kurser på valutaer som er små i internasjonale sammenheng, skal stilles på omgang blant medlemmene. Ved kursnotering av valutaslag med erfaringsmessig liten eller ingen omsetning skal minst to medlemmer stille kurs. Unntatt fra denne regel er notering av en valuta hvor det kun foreligger en offisiell kurs.</article></article></li></ul></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1990-01-24-193/KAPITTEL_3" data-partID="k3"><h2>Kap. III. Kontroll, leveringsbanker, m.m.</h2><article class="legalArticle" data-lovdata-URL="LTI/forskrift/1990-01-24-193/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opplesning av de offisielle kurser</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Kontroll/etterregning, samt opplesning av de offisielle noteringene, utføres på omgang blant representantene etter et system satt opp av Norges Banks representant.</article></article><article class="legalArticle" data-lovdata-URL="LTI/forskrift/1990-01-24-193/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Registrering av forretninger</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Noteringsleder og medlemmenes representanter registrerer alle forretninger. På grunnlag av innleverte kopier fra noteringsleder og medlemmenes representanter, fører Norges Bank oversikt over de sluttede forretninger, og kontrollerer at det er overensstemmelse i beløp, kurs og detaljer for øvrig mellom de medlemmer som har handlet med hverandre.</article></article><article class="legalArticle" data-lovdata-URL="LTI/forskrift/1990-01-24-193/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Leveringsbanker</span></h3><ul class="defaultList"><li data-li-identifier="(1)" data-name="(1)"><article class="listArticle" data-absoluteaddress="/kapittel/3/paragraf/3/punkt/1/" id="kapittel-3-paragraf-3-punkt-1"><span class="data-originalId">(1)</span><article class="legalP" data-absoluteaddress="/kapittel/3/paragraf/3/punkt/1/ledd/1/" id="kapittel-3-paragraf-3-punkt-1-ledd-1">Medlemmene skal ha faste leveringsbanker i utlandet for sine beløp kjøpt på Oslo Børs. Medlemmene skal kun ha én leveringsbank i hver valutasort. Det skal foreligge en oversikt over hvert medlems leveringsbanker.</article></article></li><li data-li-identifier="(2)" data-name="(2)"><article class="listArticle" data-absoluteaddress="/kapittel/3/paragraf/3/punkt/2/" id="kapittel-3-paragraf-3-punkt-2"><span class="data-originalId">(2)</span><article class="legalP" data-absoluteaddress="/kapittel/3/paragraf/3/punkt/2/ledd/1/" id="kapittel-3-paragraf-3-punkt-2-ledd-1">Ønsker et medlem å endre én eller flere slike oppgitte banker, skal vedkommende bank utarbeide en ny oversikt som oversendes Norges Bank, samt de øvrige medlemmer i Kursnoteringsutvalget senest én uke før endringen finner sted.</article></article></li></ul></article><article class="legalArticle" data-lovdata-URL="LTI/forskrift/1990-01-24-193/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Endring av regelverket</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Ønske fra medlem i Kursnoteringsutvalget om endringer av eller tilføyelser til dette regelverk, rettes til Norges Bank. Norges Bank kan også på eget initiativ foreslå tilføyelser og endringer. Kursnoteringsutvalgets styre skal gis anledning til å uttale seg. Endringer i reglene skal forelegges Finans- og tolldepartementet før de settes i kraft.</article></article><article class="legalArticle" data-lovdata-URL="LTI/forskrift/1990-01-24-193/§11" data-name="§11" data-partID="§11" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Disse reglene trer i kraft fra 1. februar 1990.</article></article></section></main></body></html>