<!DOCTYPE html><html lang="no"><head><title>Forskrift for markedsordning for epler og pærer for produksjonssesongen 1990.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:39</dd><dt class="legacyID">Datokode</dt><dd class="legacyID">FOR-1990-06-28-597</dd><dt class="dokid">DokumentID</dt><dd class="dokid">LTI/forskrift/1990-06-28-597</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 12</dd><dt class="dateInForce">I kraft fra</dt><dd class="dateInForce">1990-09-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1936-07-10-6/§18</li></ul></dd><dt class="dateOfPublication">Kunngjort</dt><dd class="dateOfPublication">1990-08-28</dd><dt class="title">Tittel</dt><dd class="title">Forskrift for markedsordning for epler og pærer for produksjonssesongen 1990.</dd><dt class="refid">RefID</dt><dd class="refid">forskrift/1990-06-28-597</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for markedsordning for epler og pærer for produksjonssesongen 1990.<ul class="tocSubUl"><li>1. Hjemmel</li><li>2. Formål</li><li>3. Økonomiske virkemidler knyttet til ordningen</li><li>4. Arealavtaler</li><li>5. Krav og rettigheter</li><li>6. Den videre behandling av arealavtalene</li></ul></li></ul></dd></dl></header><main class="documentBody" data-lovdata-URL="LTI/forskrift/1990-06-28-597" id="dokument"><h1>Forskrift for markedsordning for epler og pærer for produksjonssesongen 1990.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-06-28-597/KAPITTEL_1" data-partID="k1"><h2>1. Hjemmel</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Fastsatt av Landbruksdepartementet 28. juni 1990 i medhold av lov om omsetning av jordbruksvarer av 10. juli 1936 nr. 6, § 18 og § 19, og Jordbruksavtalen 1990-92 og etter samråd med Norges Bondelag og Norsk Bonde og Småbrukarlag.</article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-06-28-597/KAPITTEL_2" data-partID="k2"><h2>2. Formål</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Markedsordningen har som formål å sikre en effektiv norsk kvalitetsproduksjon av epler og pærer gjennom produksjons- og markedsregulering. Produksjonsmålet er på 7500 tonn konsumepler klasse I og 1500 tonn konsumpærer klasse I.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Epler og pærer klasse I kan bare omsettes innenfor markedsordningen.</article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1990-06-28-597/KAPITTEL_3" data-partID="k3"><h2>3. Økonomiske virkemidler knyttet til ordningen</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Markedsordningen for epler og pærer omfatter bl.a. økonomiske virkemidler fastsatt i eller i medhold av jordbruksavtalen. Dette gjelder grunntilskudd, distrikts- og kvalitetstilskudd, frakttilskudd, tilskudd til fruktlagre, tilskudd til reguleringslagring og tilskudd til prisnedskriving ved billigsalgsaksjoner. Tilskuddsordningene kommer til anvendelse når omsetningen av epler og pærer foregår etter de regler og forskrifter som gjelder for markedsordningen.</article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1990-06-28-597/KAPITTEL_4" data-partID="k4"><h2>4. Arealavtaler</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">Som et ledd i markedsordningen for epler og pærer skal den enkelte produsent inngå arealavtale med Omsetningsrådet som har ordningens administrasjon, inkludert iverksetting av begrensninger i kvantum markedsført vare i henhold til produksjonsmålene.</article><article class="legalP" data-absoluteaddress="/kapittel/4/ledd/2/" id="kapittel-4-ledd-2">Arealavtalene skal gi oversikt over produksjon og produksjonsfordeling gjennom opplysninger om fruktareal m.v. En sammenstilling av opplysningene i arealavtalene skal gi grunnlag for en effektiv produksjons- og markedsregulering.</article><article class="legalP" data-absoluteaddress="/kapittel/4/ledd/3/" id="kapittel-4-ledd-3">Omsetningsrådet er ansvarlig for utarbeiding av skjema for arealavtale.</article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1990-06-28-597/KAPITTEL_5" data-partID="k5"><h2>5. Krav og rettigheter</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Arealavtaler kan bare inngås av brukere som er registrert for produksjonstillegg etter forskrifter for produksjonstillegg i jordbruket, jmf. også generell forskrift for tilskudd i grøntsektoren.</article><article class="legalP" data-absoluteaddress="/kapittel/5/ledd/2/" id="kapittel-5-ledd-2">Arealavtaler kan bare inngås med Omsetningsrådet gjennom grossister som er godkjent for førstehåndsomsetning av epler og pærer i henhold til markedsordningen. Det er Omsetningsrådet som etter søknad godkjenner grossister.</article><article class="legalP" data-absoluteaddress="/kapittel/5/ledd/3/" id="kapittel-5-ledd-3">Det kan bare inngås en avtale for hvert bruk.</article><article class="legalP" data-absoluteaddress="/kapittel/5/ledd/4/" id="kapittel-5-ledd-4">Brukeren er ansvarlig for at skjema for inngåelse av arealavtale leveres godkjent grossist i rett tid.</article><article class="legalP" data-absoluteaddress="/kapittel/5/ledd/5/" id="kapittel-5-ledd-5">Brukere som oppfyller foranstående krav kan omsette epler og pærer gjennom de grossister som er med i markedsordningen og dermed kommer inn under gjeldende tilskuddsordninger etter forskrifter for disse. Arealavtalene gir i seg selv ingen form for pris- eller avsetningsgaranti.</article><article class="legalP" data-absoluteaddress="/kapittel/5/ledd/6/" id="kapittel-5-ledd-6">Arealavtalen må omfatte brukets hele areal av epler og pærer.</article><article class="legalP" data-absoluteaddress="/kapittel/5/ledd/7/" id="kapittel-5-ledd-7">Brukere som er tilsluttet markedsordningen gjennom arealavtale plikter å levere alle epler og pærer klasse I og II gjennom godkjent grossist innen markedsordningen. Forutsatt at det blir melding til Omsetningsrådet kan klasse II likevel leveres direkte fra produsent/ fruktlager til pressing.</article><article class="legalP" data-absoluteaddress="/kapittel/5/ledd/8/" id="kapittel-5-ledd-8">Grossister som deltar i markedsordningen må medvirke til inngåelse av arealavtaler.</article><article class="legalP" data-absoluteaddress="/kapittel/5/ledd/9/" id="kapittel-5-ledd-9">Fruktlagre/produsenter må bare pakke klasse I for konsum. Grossister som deltar i ordningen må bare levere epler og pærer klasse I til konsum. Øvrige klassifiseringer skal leveres til pressing/andre industriformål.</article><article class="legalP" data-absoluteaddress="/kapittel/5/ledd/10/" id="kapittel-5-ledd-10">Grossister som deltar i ordningen må for norske epler og pærer klasse I og II bare kjøpe disse kvalitetene fra produsent/fruktlager/grossist tilsluttet markedsordningen.</article><article class="legalP" data-absoluteaddress="/kapittel/5/ledd/11/" id="kapittel-5-ledd-11">Grossistene plikter å gi markedsordningens administrasjon opplysninger vedrørende omsatt kvantum, lager m.v. og å følge de gjeldende klassifiserings- og merkingsbestemmelser.</article><article class="legalP" data-absoluteaddress="/kapittel/5/ledd/12/" id="kapittel-5-ledd-12">Grossistene må medvirke til gjennomføring av nødvendige kontrolltiltak.</article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1990-06-28-597/KAPITTEL_6" data-partID="k6"><h2>6. Den videre behandling av arealavtalene</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Skjema for arealavtale utfylles i tre eksemplarer og undertegnes av brukeren og godkjent grossist i tre eksemplarer. Brukeren og grossisten beholder ett hver. Brukeren skal formidle skjemaet til grossist innen 1. august 1990. Vedkommende grossist oversender et eksemplar til Omsetningsrådet senest innen 10. august 1990.</article><article class="legalP" data-absoluteaddress="/kapittel/6/ledd/2/" id="kapittel-6-ledd-2">Dersom Omsetningsrådet finner at arealavtalen ikke tilfredstiller de krav som er satt i punkt 2 foran, skal bruker og grossist underrettes om dette innen 1. september 1990.</article><article class="legalP" data-absoluteaddress="/kapittel/6/ledd/3/" id="kapittel-6-ledd-3">Brukeren må gi de tilleggsopplysninger og medvirke til å gjennomføre de kontrolltiltak Omsetningsrådet finner nødvendige.</article></section></main></body></html>