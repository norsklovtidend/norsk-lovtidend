<!DOCTYPE html><html lang="no"><head><title>Forskrift om grunnfondsbevis i kredittforeninger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">FOR-1990-10-19-810</dd><dt class="dokid">DokumentID</dt><dd class="dokid">LTI/forskrift/1990-10-19-810</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 16</dd><dt class="dateInForce">I kraft fra</dt><dd class="dateInForce">1990-10-19</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§3-1</li><li>forskrift/1988-06-10-457/§2-9</li></ul></dd><dt class="dateOfPublication">Kunngjort</dt><dd class="dateOfPublication">1990-11-05</dd><dt class="title">Tittel</dt><dd class="title">Forskrift om grunnfondsbevis i kredittforeninger.</dd><dt class="refid">RefID</dt><dd class="refid">forskrift/1990-10-19-810</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om grunnfondsbevis i kredittforeninger.<ul class="tocSubUl"><li>Kap 1. Anvendelse av aksjelovens regler for grunnfondsbevis<ul class="tocSubUl"><li>§ 1. Krav til grunnfondsbeviset</li><li>§ 2. Registrering</li><li>§ 3. Overdragelse</li><li>§ 4. Aksjelovens bestemmelser</li><li>§ 5. Forhøyelse av grunnfond</li><li>§ 6. Fondsemisjon av grunnfondsbevis/utdeling av årlig rente</li><li>§ 7. Fullmakt til styret</li><li>§ 8. Bestemmelser om forhøyelse</li><li>§ 9. Lån på særlige vilkår</li><li>§ 10. Nedsettelse av grunnfondet</li><li>§ 11. Flertallskrav</li><li>§ 12. Erverv av egne grunnfondsbevis/lån m.m.</li></ul></li><li>Kap 2. Begrensninger i adgangen til å eie grunnfondsbevis<ul class="tocSubUl"><li>§ 13. Begrensning i eierandeler</li></ul></li><li>Kap 3. Representasjonsrett og valg<ul class="tocSubUl"><li>§ 14. Representasjonsrett</li><li>§ 15. Valgmøte</li><li>§ 16. Innkalling til valgmøte</li><li>§ 17. Møteledelse m.v.</li><li>§ 18. Valgkomitéens forslag m.v.</li><li>§ 19. Avstemmingsregler</li><li>§ 20. Protokoll m.v.</li><li>§ 21. Feil ved valget</li></ul></li><li>Kap 4. Fusjon<ul class="tocSubUl"><li>§ 22. Innløsning ved fusjon</li></ul></li><li>Kap 5. Avsetning til utjevningsfond<ul class="tocSubUl"><li>§ 23.</li></ul></li><li>Kap 6. Sanksjoner, ikrafttreden<ul class="tocSubUl"><li>§ 24. Straffebestemmelser</li><li>§ 25. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1990-10-19-810" id="dokument"><h1>Forskrift om grunnfondsbevis i kredittforeninger.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 19. oktober 1990 med hjemmel i lov 10. juni 1988 nr. 40 om finansieringsvirksomhet og finansinstitusjoner §§ 3-1 og 3-3, jf. § 2-9 og kgl.res. 10. juni 1988 nr. 457.</article><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1990-10-19-810/KAPITTEL_1" data-partID="k1"><h2>Kap 1. Anvendelse av aksjelovens regler for grunnfondsbevis</h2><article class="legalArticle" data-lovdata-URL="LTI/forskrift/1990-10-19-810/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Krav til grunnfondsbeviset</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">For grunnfondsbevis skal det utstedes grunnfondsbrev med mindre grunnfondsbeviset skal være registrert i Verdipapirsentralen, jf. lov om Verdipapirsentral §§ 1-2, 1-3 og registreringsforskriftens kap. 4.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Grunnfondsbrev skal dateres og angi eierens og forsikringsselskapets navn, samt grunnfondsbevisets pålydende og om det er knyttet representasjonsrett til brevet. Aksjeloven § 3-5 gjelder tilsvarende for grunnfondsbrev.</article></article><article class="legalArticle" data-lovdata-URL="LTI/forskrift/1990-10-19-810/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Registrering</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Kredittforeningen skal føre et register over eiere av grunnfondsbevis. I dette skal eierne innføres i alfabetisk orden med angivelse av navn og bopel samt det antall grunnfondsbevis vedkommende eier og nummer på grunnfondsbevisene. Aksjelovens § 3-8 gjelder tilsvarende for grunnfondsbevis.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Registeret skal vise hvilke eiere som er utlendinger og deres andel enkeltvis og samlet.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">For grunnfondsbevis registrert i Verdipapirsentralen gjelder kapittel 5 i Verdipapirsentralloven.</article></article><article class="legalArticle" data-lovdata-URL="LTI/forskrift/1990-10-19-810/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Overdragelse</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Et grunnfondsbevis kan fritt overdras om ikke annet følger av lov, forskrifter, kredittforeningens vedtekter eller avtale. I vedtektene kan retten til fritt å overdra og erverve grunnfondsbevis bare innskrenkes ved bestemmelser som nevnt i aksjeloven § 3-4.</article></article><article class="legalArticle" data-lovdata-URL="LTI/forskrift/1990-10-19-810/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Aksjelovens bestemmelser</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Aksjelovens bestemmelser om aksjer, aksjebrev m.m. i §§ 3-1, 3-4, 3-7, 3-9 første, annet og femte ledd, 3-10, 3-11 annet ledd, 3-12, 3-13 og 3-14 gjelder tilsvarende for grunnfondsbevis så langt de passer.</article></article><article class="legalArticle" data-lovdata-URL="LTI/forskrift/1990-10-19-810/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Forhøyelse av grunnfond</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Utstedelse av grunnfondsbevis besluttes av representantskapet.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Aksjeloven § 4-1 annet, tredje og fjerde ledd gjelder tilsvarende.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Vedtak som nevnt i første ledd skal godkjennes av Kredittilsynet.</article></article><article class="legalArticle" data-lovdata-URL="LTI/forskrift/1990-10-19-810/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Fondsemisjon av grunnfondsbevis/utdeling av årlig rente</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Representantskapet kan beslutte at grunnfondet og grunnfondsbevisenes pålydende skal forhøyes ved overføring av midler som kan utdeles som rente eller annen avkastning. Vedtaket skal godkjennes av Kredittilsynet.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Aksjeloven § 4-10 annet og tredje ledd om generalforsamlingens beslutning ved fondsemisjon gjelder tilsvarende.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Årlig rente av grunnfondsbevis etter vedtak av representantskapet, kan bare utdeles fra årsoverskuddet i henhold til det fastsatte resultatregnskap for siste regnskapsår, såfremt der ikke er gitt samtykke til avsetning til utjevningsfond i henhold til § 23. Renten kan ikke settes høyere enn det som er forenlig med forsiktig og god forretningsskikk under tilbørlig hensyn til tap som måtte være inntruffet etter regnskapsårets avslutning, eller som må forutsettes å inntreffe.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Første og annet ledd gjelder tilsvarende ved fondsemisjon av nye grunnfondsbevis.</article></article><article class="legalArticle" data-lovdata-URL="LTI/forskrift/1990-10-19-810/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fullmakt til styret</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Representantskapet kan gi styret fullmakt til å utstede grunnfondsbevis ved nytegning. Fullmakten skal inneholde det beløp grunnfondet kan forhøyes med og hvor lang tid fullmakten skal gjelde for, begrenset oppad til fem år. Aksjeloven § 4-1 annet, tredje og fjerde ledd gjelder tilsvarende.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Representantskapets beslutning skal anmeldes til Foretaksregisteret og være registrert før styret fatter sitt vedtak. Beslutningen kan ikke settes i verk før den er godkjent av Kredittilsynet.</article></article><article class="legalArticle" data-lovdata-URL="LTI/forskrift/1990-10-19-810/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Bestemmelser om forhøyelse</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Aksjeloven §§ 4-2, 4-3, 4-4, 4-5, 4-6, 4-7 og 4-9 om forhøyelse av aksjekapitalen gjelder tilsvarende ved utstedelse av grunnfondsbevis. Verdipapirhandelloven §§ 9 og 10 gjelder ved forhøyelse.</article></article><article class="legalArticle" data-lovdata-URL="LTI/forskrift/1990-10-19-810/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Lån på særlige vilkår</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Representantskapet kan treffe vedtak om opptak av ansvarlige lån på særlige vilkår som nevnt i aksjeloven §§ 5-1 og 5-2. Vedtaket skal godkjennes av Finans- og tolldepartementet.</article></article><article class="legalArticle" data-lovdata-URL="LTI/forskrift/1990-10-19-810/§10" data-name="§10" data-partID="§10" data-absoluteaddress="/kapittel/1/paragraf/10/" id="kapittel-1-paragraf-10"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Nedsettelse av grunnfondet</span></h3><article class="legalP" data-absoluteaddress="/kapittel/1/paragraf/10/ledd/1/" id="kapittel-1-paragraf-10-ledd-1">Ved nedsettelse av grunnfondsbevisenes pålydende gjelder aksjelovens bestemmelser i §§ 6-1, 6-2, 6-3 og 6-4 tilsvarende så langt de passer.</article></article><article class="legalArticle" data-lovdata-URL="LTI/forskrift/1990-10-19-810/§11" data-name="§11" data-partID="§11" data-absoluteaddress="/kapittel/1/paragraf/11/" id="kapittel-1-paragraf-11"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Flertallskrav</span></h3><article class="legalP" data-absoluteaddress="/kapittel/1/paragraf/11/ledd/1/" id="kapittel-1-paragraf-11-ledd-1">Vedtak som nevnt i §§ 5, 6, 7, 9 og 10 treffes med flertall som ved vedtektsendringer.</article></article><article class="legalArticle" data-lovdata-URL="LTI/forskrift/1990-10-19-810/§12" data-name="§12" data-partID="§12" data-absoluteaddress="/kapittel/1/paragraf/12/" id="kapittel-1-paragraf-12"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Erverv av egne grunnfondsbevis/lån m.m.</span></h3><article class="legalP" data-absoluteaddress="/kapittel/1/paragraf/12/ledd/1/" id="kapittel-1-paragraf-12-ledd-1">Aksjelovens § 7-1 om forbud mot erverv av egne aksjer gjelder tilsvarende for grunnfondsbevis.</article><article class="legalP" data-absoluteaddress="/kapittel/1/paragraf/12/ledd/2/" id="kapittel-1-paragraf-12-ledd-2">Aksjelovens § 12-10 om adgangen til å ha lån i selskapet gjelder tilsvarende for eiere av grunnfondsbevis.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1990-10-19-810/KAPITTEL_2" data-partID="k2"><h2>Kap 2. <i>Begrensninger i adgangen til å eie grunnfondsbevis</i></h2><article class="legalArticle" data-lovdata-URL="LTI/forskrift/1990-10-19-810/§13" data-name="§13" data-partID="§13" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Begrensning i eierandeler</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Bestemmelsene i lov om finansieringsvirksomhet og finansinstitusjoner §§ 2-2, 2-3, 2-5 og 2-6 gjelder tilsvarende for grunnfondsbevis så langt de passer.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1990-10-19-810/KAPITTEL_3" data-partID="k3"><h2>Kap 3. Representasjonsrett og valg</h2><article class="legalArticle" data-lovdata-URL="LTI/forskrift/1990-10-19-810/§14" data-name="§14" data-partID="§14" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Representasjonsrett</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Kredittforeningen kan i vedtektene fastsette at eierne av grunnfondsbevisene skal ha rett til å velge 1/4 av medlemmene av representantskapet.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">§§ 15-21 gjelder kredittforeninger med vedtektsbestemmelse som nevnt i første ledd.</article></article><article class="legalArticle" data-lovdata-URL="LTI/forskrift/1990-10-19-810/§15" data-name="§15" data-partID="§15" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Valgmøte</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Valgmøte skal holdes hvert år innen utgangen av april måned.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Valgmøtet skal velge en fjerdedel av representantskapets medlemmer og varamedlemmer for 4 år. Av de medlemmer som er valgt ved første valg, går minst 1/4 ut etter loddtrekning ved hvert av de tre neste valg og deretter hvert år de som har gjort tjeneste lengst.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Når særlige forhold tilsier det, kan Kredittilsynet samtykke i at valgmøtet utsettes til et senere tidspunkt.</article></article><article class="legalArticle" data-lovdata-URL="LTI/forskrift/1990-10-19-810/§16" data-name="§16" data-partID="§16" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Innkalling til valgmøte</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Representantskapets formann fastsetter tid og sted for valgmøte. Innkallingen skjer ved brev til alle registrerte eiere av grunnfondsbevis senest 14 dager før møtet.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">I innkallingen kan det kreves at de eiere som vil møte, må ha meldt dette til kredittforeningens hovedkontor innen en bestemt frist som ikke må løpe ut tidligere enn 3 dager før møtet.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Innkallingen skal inneholde opplysninger om:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/3/punkt/1/" id="kapittel-3-paragraf-3-ledd-3-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/3/punkt/1/ledd/1/" id="kapittel-3-paragraf-3-ledd-3-punkt-1-ledd-1">bestemmelser om stemmerett</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/3/punkt/2/" id="kapittel-3-paragraf-3-ledd-3-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/3/punkt/2/ledd/1/" id="kapittel-3-paragraf-3-ledd-3-punkt-2-ledd-1">hvilke tidsrom valget gjelder for og hvem som er på valg</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/3/punkt/3/" id="kapittel-3-paragraf-3-ledd-3-punkt-3"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/3/punkt/3/ledd/1/" id="kapittel-3-paragraf-3-ledd-3-punkt-3-ledd-1">hvor valgkomitéens forslag er lagt frem til gjennomsyn.</article></article></li></ul></article></article><article class="legalArticle" data-lovdata-URL="LTI/forskrift/1990-10-19-810/§17" data-name="§17" data-partID="§17" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Møteledelse m.v.</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Valgmøtet ledes av representantskapets formann, eller nestformann hvis formannen ikke er tilstede, inntil valgmøtet har valgt møteleder.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Møtelederen oppretter fortegnelse over møtende eier av grunnfondsbevis, og eventuelle fullmektiger for eierne med oppgave over hvor mange stemmer hver av dem representerer. Denne fortegnelsen legges til grunn med mindre den blir endret av valgmøtet.</article></article><article class="legalArticle" data-lovdata-URL="LTI/forskrift/1990-10-19-810/§18" data-name="§18" data-partID="§18" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Valgkomitéens forslag m.v.</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Valgkomitéens formann eller annet medlem av komitéen skal redegjøre for dens innstilling. Alle stemmeberettigede har forslagsrett på valgmøtet. Det skal holdes særskilt valg på medlemmer og varamedlemmer. Rekkefølgen for varamedlemmers møteplikt fastsettes ved valget.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Valgmøtet avgjør tvist om stemmerett og valgbarhet. Eierne av grunnfondsbevis kan ikke delta i avstemming om egen stemmerett eller valgbarhet. I tilfelle av stemmelikhet gjelder det vedtak møteleder har stemt for.</article></article><article class="legalArticle" data-lovdata-URL="LTI/forskrift/1990-10-19-810/§19" data-name="§19" data-partID="§19" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Avstemmingsregler</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Hvert grunnfondsbevis gir en stemme. For øvrig gjelder bestemmelsene i lov om finansieringsvirksomhet og finansinstitusjoner §§ 2-4 og 2-6 tilsvarende.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Avstemmingen skjer skriftlig dersom ikke samtlige møtende samtykker i at avstemmingen skjer på en annen måte. Den eller de er valgt som har fått flest stemmer. I tilfelle av stemmelikhet foretas loddtrekning.</article></article><article class="legalArticle" data-lovdata-URL="LTI/forskrift/1990-10-19-810/§20" data-name="§20" data-partID="§20" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Protokoll m.v.</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Møtelederen skal sørge for at det føres protokoll for valgmøtet. I protokollen skal tas inn de vedtak og valg som valgmøtet har fastsatt med angivelse av utfallet av stemmegivningen. Fortegnelsen over møtende eiere av grunnfondsbevis og eventuelle fullmektiger for eiere skal tas inn i eller vedlegges protokollen. Protokollen skal undertegnes av møtelederen og minst en annen person som utpekes av valgmøtet blant de tilstedeværende. Protokollen skal være tilgjengelig for eiere av grunnfondsbevis som forlanger det og oppbevares på en betryggende måte.</article></article><article class="legalArticle" data-lovdata-URL="LTI/forskrift/1990-10-19-810/§21" data-name="§21" data-partID="§21" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Feil ved valget</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Kredittilsynet kan erklære et valg ugyldig og gi pålegg om nytt valg dersom feil ved valget kan ha hatt innflytelse på utfallet.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1990-10-19-810/KAPITTEL_4" data-partID="k4"><h2>Kap 4. Fusjon</h2><article class="legalArticle" data-lovdata-URL="LTI/forskrift/1990-10-19-810/§22" data-name="§22" data-partID="§22" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Innløsning ved fusjon</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Hvis kredittforeningen har truffet vedtak om å fusjonere med en annen kredittforening, kan grunnfondsbeviseierne som representerer minst 1/10 av grunnfondsbeviskapitalen kreve at det innkalles til grunnfondsbeviseiermøte for å ta stilling til om grunnfondsbeviskapitalen skal kreves innløst. Grunnfondsbeviseierne som representerer til sammen minst 2/3 av den samlede grunnfondsbeviskapital, kan beslutte å kreve sine bevis innløst etter markedsverdi. Innløsningsverdien fastsettes i mangel av minnelig overenskomst ved skjønn. Utgiftene i den forbindelse belastes kredittforeningen. Eventuelt innløsningskrav bortfaller hvis fusjonen ikke gjennomføres. Ved grunnfondsbeviseiermøtet gjelder ellers prosedyrereglene i §§ 16, 17 og 18 annet ledd tilsvarende så langt de passer. Innkallingen må uttrykkelig angi hva saken gjelder.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1990-10-19-810/KAPITTEL_5" data-partID="k5"><h2>Kap 5. Avsetning til utjevningsfond</h2><article class="legalArticle" data-lovdata-URL="LTI/forskrift/1990-10-19-810/§23" data-name="§23" data-partID="§23" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">En kredittforening kan etter særskilt samtykke fra Kredittilsynet gis tillatelse til å avsette av årets overskudd til et utjevningsfond som kan brukes til å opprettholde utbytte til grunnfondsbeviseierne.</article><article class="legalP" data-absoluteaddress="/kapittel/5/paragraf/1/ledd/2/" id="kapittel-5-paragraf-1-ledd-2">Følgende begrensninger skal gjelde for avsetningsadgangen og anvendelsen av fondet:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/paragraf/1/ledd/2/punkt/1/" id="kapittel-5-paragraf-1-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/5/paragraf/1/ledd/2/punkt/1/ledd/1/" id="kapittel-5-paragraf-1-ledd-2-punkt-1-ledd-1">Summen av de årlige avsetninger til fondet og kontantutbytte kan ikke utgjøre større andel av årsoverskuddet enn grunnfondskapitalens andel av kredittforeningens totale ansvarlige kapital minus ansvarlig lånekapital.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/paragraf/1/ledd/2/punkt/2/" id="kapittel-5-paragraf-1-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/5/paragraf/1/ledd/2/punkt/2/ledd/1/" id="kapittel-5-paragraf-1-ledd-2-punkt-2-ledd-1">Utjevningsfondets maksimale størrelse begrenses til 3 års normal forrentning av kredittforeningens grunnfondskapital.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/5/paragraf/1/ledd/2/punkt/3/" id="kapittel-5-paragraf-1-ledd-2-punkt-3"><span class="data-originalId">3.</span><article class="legalP" data-absoluteaddress="/kapittel/5/paragraf/1/ledd/2/punkt/3/ledd/1/" id="kapittel-5-paragraf-1-ledd-2-punkt-3-ledd-1">Utbetalinger fra utjevningsfondet kan bare skje når dette er forsvarlig ut fra kredittforeningens egenkapitaldekning.</article></article></li></ul></article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1990-10-19-810/KAPITTEL_6" data-partID="k6"><h2>Kap 6. Sanksjoner, ikrafttreden</h2><article class="legalArticle" data-lovdata-URL="LTI/forskrift/1990-10-19-810/§24" data-name="§24" data-partID="§24" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Straffebestemmelser</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Overtredelse av denne forskrift straffes etter lov om finansieringsvirksomhet og finansinstitusjoner § 5-1 med mindre forholdet rammes av en strengere straffebestemmelse.</article></article><article class="legalArticle" data-lovdata-URL="LTI/forskrift/1990-10-19-810/§25" data-name="§25" data-partID="§25" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Denne forskrift trer i kraft straks, dog slik at emisjoner vedtatt før 25. oktober 1990 unntas.</article></article></section></main></body></html>