<!DOCTYPE html><html lang="no"><head><title>Forskrift om overskudd i livsforsikring.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">FOR-1990-06-01-430</dd><dt class="dokid">DokumentID</dt><dd class="dokid">LTI/forskrift/1990-06-01-430</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 9</dd><dt class="dateInForce">I kraft fra</dt><dd class="dateInForce">1990-06-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-39/§8-1</li></ul></dd><dt class="dateOfPublication">Kunngjort</dt><dd class="dateOfPublication">1990-07-05</dd><dt class="title">Tittel</dt><dd class="title">Forskrift om overskudd i livsforsikring.</dd><dt class="refid">RefID</dt><dd class="refid">forskrift/1990-06-01-430</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overskudd i livsforsikring.<ul class="tocSubUl"><li>§ 1. Anvendelsesområde</li><li>§ 2. Tilbakeholdt overskudd</li><li>§ 3. Analyser av premietariffen</li><li>§ 4. Hovedregel om fordeling av overskudd</li><li>§ 5. Fordeling av årlig overskudd</li><li>§ 6. Årlig overskudd for fripoliser i kollektiv pensjonsforsikring</li><li>§ 7. Fordeling mellom grupper innen samme forsikringskontrakt</li><li>§ 8. Verdiansettelse</li><li>§ 9. Foreløpig overskuddsberegning</li><li>§ 10. Fordeling av overskudd oppstått før forskriftens ikrafttreden</li><li>§ 11. Klage</li><li>§ 12. Ikrafttreden og overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/1990-06-01-430" id="dokument"><h1>Forskrift om overskudd i livsforsikring.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 1. juni 1990 med hjemmel i lov 10. juni 1988 nr. 39 om forsikringsvirksomhet § 8-1 tredje ledd.</article><article class="legalArticle" data-lovdata-URL="LTI/forskrift/1990-06-01-430/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften her gjelder fordeling av oppsamlet og fremtidig overskudd etter fradrag for beløp som tilbakeholdes av livsforsikringsselskapet, jf. lovens § 3-2.</article></article><article class="legalArticle" data-lovdata-URL="LTI/forskrift/1990-06-01-430/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Tilbakeholdt overskudd</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Selskapet skal ved fordelingen av det årlige overskudd gi Kredittilsynet melding om det samlede overskudd og den del av dette som er tilbakeholdt i samsvar med vedtektenes bestemmelser.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Provisjon og annen godtgjørelse for tegning av livsforsikringskontrakt som skal belastes og betales som et engangsbeløp ved tegningen og som er uerholdelig eller ikke blir betalt, skal anses som midler tilbakeholdt av selskapet i samsvar med vedtektene, eller belastes selskapets egenkapital, jf. forskrift fastsatt av Finans- og tolldepartementet 21. november 1989 nr. 1167 § 3 annet ledd, jf. lovens § 7-5 m.v.</article></article><article class="legalArticle" data-lovdata-URL="LTI/forskrift/1990-06-01-430/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Analyser av premietariffen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det skal årlig foretas analyser av hvert enkelt element i premietariffene (beregningsgrunnlagene) sammenholdt med årets resultat innen den enkelte bransje.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Hver analyse skal omfatte de forsikringsarter eller undergrupper beregningselementet er felles for.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">I den utstrekning analysene i første og annet ledd tilsier det, skal premietariffene (beregningsgrunnlagene) korrigeres med virkning for forsikringer som tegnes i fremtiden eller som har premietariffer som kan reguleres, jf. lovens § 7-6.</article></article><article class="legalArticle" data-lovdata-URL="LTI/forskrift/1990-06-01-430/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Hovedregel om fordeling av overskudd</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fordeling av overskudd på de enkelte kontrakter skal foretas etter at:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">det er foretatt fordeling mellom de enkelte bransjer etter reglene i lovens § 7-5 med forskrift, og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">det er gjort fradrag for overskudd som holdes tilbake av selskapet, jf. § 2 i forskriften her.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved fradrag som nevnt i første ledd skal tilbakeholdt overskudd fordeles mellom bransjene i forhold til bruttooverskuddet i de enkelte bransjer.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fordeling av overskudd etter denne forskrift på de enkelte kontrakter foretas ikke for forsikringer som er unntatt fra kontoføring etter § 2 i forskrift til lovens § 7-10, jf. forskrift fastsatt av Finans- og tolldepartementet 21. november 1989 nr. 1167. Overskuddet skal likevel tilbakeføres til de enkelte kontrakter etter regler utformet av selskapet i samsvar med hovedprinsippene i § 8-1.</article></article><article class="legalArticle" data-lovdata-URL="LTI/forskrift/1990-06-01-430/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fordeling av årlig overskudd</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fordelingen mellom kontrakter i samsvar med § 4 skal foretas på grunnlag av premietariffen for den enkelte kontrakt. Ved fordelingen skal man ta hensyn til avviket mellom det konstaterte og det beregnede resultat for det enkelte element innen hver gruppe i beregningsgrunnlaget.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fordelingen etter første ledd skal foretas på grunnlag av analysene i § 3. Hvis disse eller omstendighetene for øvrig ikke gir grunnlag for noe annet, skal man regne med det samme prosentvise avvik innen hver av de tre gruppene i beregningsgrunnlaget (administrasjonselementer, avkastningselementer og risikoelementer).</article></article><article class="legalArticle" data-lovdata-URL="LTI/forskrift/1990-06-01-430/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Årlig overskudd for fripoliser i kollektiv pensjonsforsikring</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Ved overskuddsfordeling skal fripolise for forsikret som er utmeldt av kollektiv pensjonsforsikring, anses som egen kontrakt.</article></article><article class="legalArticle" data-lovdata-URL="LTI/forskrift/1990-06-01-430/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Fordeling mellom grupper innen samme forsikringskontrakt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Er en forsikringskontrakt innen kollektiv pensjonsforsikring inngått med flere foretak under ett, skal hvert enkelt foretak betraktes som særskilt gruppe, jf. forskrift til lovens § 7-10.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">§ 5 gjelder tilsvarende ved fordelingen av overskudd mellom gruppene.</article></article><article class="legalArticle" data-lovdata-URL="LTI/forskrift/1990-06-01-430/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Verdiansettelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved beregning av overskuddet skal verdiansettelsen av selskapets eiendeler foretas etter bestemmelsene i paragrafen her og for øvrig etter de prinsipper som er benyttet ved fastsettelsen av selskapets årsregnskap. I den utstrekning verdiansettelsen avviker fra årsregnskapet, skal det gis spesiell begrunnelse.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Aksjer som tjener som anleggsmidler, verdsettes som anleggsmidler med mindre verdien må anses å være vesentlig høyere.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Faste eiendommer gis den verdi de er oppført med i selskapets årsbalanse med mindre verdien må anses å være vesentlig høyere.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Aksjer som tjener som omløpsmidler, og obligasjoner, settes lik markedsverdien med mindre annet er fastsatt.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Utlån gis verdi som i regnskapet, likevel slik at man fastsetter en kursverdi i samsvar med utlånets rentesats og rentereguleringsbestemmelser.</article></article><article class="legalArticle" data-lovdata-URL="LTI/forskrift/1990-06-01-430/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Foreløpig overskuddsberegning</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Hvis overskudd for en kontrakt skal beregnes i løpet av et kalenderår, for eksempel i forbindelse med overføring av midler, jf. lovens § 7-8, kan det foretas en foreløpig beregning av overskuddet etter tilnærmede metoder.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Bestemmelsen i første ledd gjelder tilsvarende hvis overskuddet skal beregnes før seneste årsregnskap er fastsatt.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Når det er foretatt foreløpig beregning, skal den endelige beregning foretas så snart som mulig etter at årsregnskapet er fastsatt.</article></article><article class="legalArticle" data-lovdata-URL="LTI/forskrift/1990-06-01-430/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Fordeling av overskudd oppstått før forskriftens ikrafttreden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Det overskudd som er oppsamlet ved forskriftens ikrafttreden, skal fordeles på den enkelte kontrakt i samsvar med forskriften her, med følgende endringer:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/10/ledd/1/punkt/1/" id="paragraf-10-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/10/ledd/1/punkt/1/ledd/1/" id="paragraf-10-ledd-1-punkt-1-ledd-1">Innen kollektiv pensjonsforsikring skal den enkelte kontrakt ikke tildeles en mindre del av det totale overskudd innen bransjen enn det beløp som sammen med halve premiefondet for kontrakten, er nødvendig for å opprettholde løpende bonusytelser på fordelingstidspunktet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/10/ledd/1/punkt/2/" id="paragraf-10-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/10/ledd/1/punkt/2/ledd/1/" id="paragraf-10-ledd-1-punkt-2-ledd-1">Beløp som nevnt i nr. 1 beregnes ved anvendelse av det beregningsgrunnlag selskapet har benyttet for avsetning til bonusytelser.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/10/ledd/1/punkt/3/" id="paragraf-10-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/10/ledd/1/punkt/3/ledd/1/" id="paragraf-10-ledd-1-punkt-3-ledd-1">Ved beregningen av verdien av selskapets eiendeler på et tidspunkt før forskriftens ikrafttreden skal man legge til grunn at verdien står i samme forhold til den bokførte verdi av eiendelene som på det tidspunkt beregningen foretas.</article></article></li></ul></article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Kredittilsynet kan for øvrig godkjenne praktiske tilpasninger som er i overensstemmelse med hovedprinsippene i lovens § 8-1.</article></article><article class="legalArticle" data-lovdata-URL="LTI/forskrift/1990-06-01-430/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Klage</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Klage over beregning kan bringes inn for Kredittilsynet.</article></article><article class="legalArticle" data-lovdata-URL="LTI/forskrift/1990-06-01-430/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden og overgangsregler</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Forskriften trer i kraft straks.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">§§ 3 og 5 trer i kraft 1. januar 1992 slik at det enkelte selskap inntil denne dato kan benytte tidligere godkjente retningslinjer for så vidt disse er i samsvar med hovedprinsippene i lovens § 8-1 og bestemmelsene i forskriften her.</article></article></main></body></html>