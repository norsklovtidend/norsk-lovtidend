<!DOCTYPE html><html lang="no"><head><title>Forskrift om godkjenning m.v. av kiropraktorer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1990-03-09-168</dd><dt class="dokid">DokumentID</dt><dd class="dokid">LTI/forskrift/1990-03-09-168</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 4</dd><dt class="dateInForce">I kraft fra</dt><dd class="dateInForce">1990-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-06-14-47</li><li>lov/1974-06-14-47/§1</li><li>lov/1974-06-14-47/§2</li><li>lov/1974-06-14-47/§3</li><li>lov/1974-06-14-47/§4</li><li>lov/1974-06-14-47/§6</li><li>lov/1974-06-14-47/§7</li><li>lov/1974-06-14-47/§9</li></ul></dd><dt class="dateOfPublication">Kunngjort</dt><dd class="dateOfPublication">1990-04-03</dd><dt class="title">Tittel</dt><dd class="title">Forskrift om godkjenning m.v. av kiropraktorer.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 9. mars 1990, med hjemmel i §§ 1, 2, 3, 4, 6, 7 og 9 i lov av 14. juni 1974 nr. 47 om godkjenning m.v. av helsepersonell. Fremmet av Sosialdepartementet.</dd><dt class="refid">RefID</dt><dd class="refid">forskrift/1990-03-09-168</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning m.v. av kiropraktorer.<ul class="tocSubUl"><li>§ 1. (Yrkestittel)</li><li>§ 2. (Godkjenningsinstans)</li><li>§ 3. (Utdanning fra godkjente skoler)</li><li>§ 4. (Annen godkjent utdanning)</li><li>§ 5. (Vilkår for godkjenning)</li><li>§ 6. (Midlertidig godkjenning)</li><li>§ 7. (Avkall på godkjenning)</li><li>§ 8. (Tilbakekall av godkjenning)</li><li>§ 9. (Overgangsbestemmelse)</li><li>§ 10. (Ansvarsforsikring)</li><li>§ 11. (Avgrensning av kiropraktorvirksomhet)</li><li>§ 12. (Melding)</li><li>§ 13. (Ordnede opptegnelser og journal)</li><li>§ 14. (Melding til lege)</li><li>§ 15. (Tilsyn og opplysningsplikt)</li><li>§ 16. (Kiropraktorrådet)</li><li>§ 17. (Rådets oppgaver)</li><li>§ 18. (Rådets saksbehandling)</li><li>§ 19. (Dispensasjonsadgang)</li><li>§ 20. (Straffeansvar)</li><li>§ 21. (Ikrafttredelse)</li></ul></li></ul></dd></dl></header><main class="documentBody" data-lovdata-URL="LTI/forskrift/1990-03-09-168" id="dokument"><h1>Forskrift om godkjenning m.v. av kiropraktorer.</h1><article class="legalArticle" data-lovdata-URL="LTI/forskrift/1990-03-09-168/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">(Yrkestittel)</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Bare den som har fått offentlig godkjenning i henhold til bestemmelsene i denne forskrift har rett til å kalle seg kiropraktor.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Det er forbudt å kalle seg lege eller tannlege eller å bruke noen tittel eller betegnelse som er egnet til å forlede noen til å tro at vedkommende har rett til å utøve lege eller tannlegevirksomhet.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forbudet gjelder alle betegnelser som inneholder ordene lege eller doktor eller ord eller forkortelser som lett kan forveksles med slike.</article></article><article class="legalArticle" data-lovdata-URL="LTI/forskrift/1990-03-09-168/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">(Godkjenningsinstans)</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Offentlig godkjenning som kiropraktor gis og kalles tilbake av Helsedirektoratet eller den som direktoratet bemyndiger.</article></article><article class="legalArticle" data-lovdata-URL="LTI/forskrift/1990-03-09-168/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">(Utdanning fra godkjente skoler)</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Helsedirektoratet godkjenner norske utdanningsinstitusjoner etter lovens § 2, første ledd etter søknad fra institusjonens eier.</article></article><article class="legalArticle" data-lovdata-URL="LTI/forskrift/1990-03-09-168/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">(Annen godkjent utdanning)</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Godkjenning kan også gis på grunnlag av utdanning ved annen utdanningsinstitusjon for kiropraktorer, når denne gir en undervisning i kiropraktikk som anses tilfredsstillende for å utøve kiropraktorvirksomhet her i landet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Før Helsedirektoratet treffer beslutning etter første ledd, skal uttalelse innhentes fra Kiropraktorrådet.</article></article><article class="legalArticle" data-lovdata-URL="LTI/forskrift/1990-03-09-168/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">(Vilkår for godkjenning)</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For å få godkjenning som kiropraktor må søkeren godtgjøre at han/hun:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">er norsk statsborger eller innvåner i riket,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">har gjennomgått utdanning og bestått eksamen ved utdanningsinstitusjon som Helsedirektoratet har godkjent etter § 3 eller etter individuell vurdering godtar etter § 4,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">har gjennomgått tilleggsutdanning om norsk helselovgivning og kiropraktordisipliner som bestemt av Helsedirektoratet,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/5/ledd/1/punkt/4/" id="paragraf-5-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/5/ledd/1/punkt/4/ledd/1/" id="paragraf-5-ledd-1-punkt-4-ledd-1">har utført slik praktisk tjeneste som bestemt av Helsedirektoratet,</article></article></li><li data-li-identifier="5." data-name="5."><article class="listArticle" data-absoluteaddress="/paragraf/5/ledd/1/punkt/5/" id="paragraf-5-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/5/ledd/1/punkt/5/ledd/1/" id="paragraf-5-ledd-1-punkt-5-ledd-1">ikke er i en slik stilling at godkjenningen vil kunne tilbakekalles, jfr. § 7 i lov om godkjenning m.v. av helsepersonell.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Helsedirektoratet kan gi dispensasjon fra kravet i punkt 1.</article></article><article class="legalArticle" data-lovdata-URL="LTI/forskrift/1990-03-09-168/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">(Midlertidig godkjenning)</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Midlertidig godkjenning som kiropraktor kan gis:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">under utførelse av praktisk tjeneste etter § 5, 1. ledd nr. 4,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">når ny godkjenning søkes etter avkall på eller tilbakekall av godkjenning.</article></article></li></ul></article></article><article class="legalArticle" data-lovdata-URL="LTI/forskrift/1990-03-09-168/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">(Avkall på godkjenning)</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">En kiropraktor kan ved skriftlig erklæring til fylkeslegen eller Helsedirektoratet gi avkall på sin godkjenning. Samtidig skal godkjenningsdokumentet sendes tilbake.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Den godkjente kiropraktor gir melding til fylkeslegen som gir melding til Helsedirektoratet.</article></article><article class="legalArticle" data-lovdata-URL="LTI/forskrift/1990-03-09-168/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">(Tilbakekall av godkjenning)</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Godkjenning kan også kalles tilbake dersom kiropraktoren på grunn av høy alder, sykdom eller misbruk av rusmidler anses uskikket til å utøve sin virksomhet. Det samme gjelder ved andre forhold som anses uforenlig med utøving av virksomheten.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Godkjenning kan også kalles tilbake dersom en kiropraktor grovt har krenket plikt etter denne forskrift eller lov forskriften er gitt i medhold av. Godkjenning gitt på grunnlag av tilsvarende godkjenning i et annet land kan kalles tilbake dersom godkjenningen i det annet land taper sin gyldighet på grunn av forhold som nevnt i første ledd.</article></article><article class="legalArticle" data-lovdata-URL="LTI/forskrift/1990-03-09-168/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">(Overgangsbestemmelse)</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Rett til å bruke tittelen kiropraktor inntil søknad om offentlig godkjenning er behandlet av offentlig myndighet, har alle som ved denne forskrifts ikrafttreden utøver virksomhet som kiropraktor.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Retten etter første ledd faller bort 1 år etter forskriftens ikrafttreden.</article></article><article class="legalArticle" data-lovdata-URL="LTI/forskrift/1990-03-09-168/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">(Ansvarsforsikring)</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som gis godkjenning som kiropraktor, skal tegne slik forsikring for det ansvar vedkommende kan pådra seg i virksomheten som Helsedirektoratet ved nærmere bestemmelse fastsetter.</article></article><article class="legalArticle" data-lovdata-URL="LTI/forskrift/1990-03-09-168/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">(Avgrensning av kiropraktorvirksomhet)</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">For å stille diagnose kan kiropraktor benytte følgende undersøkelsesmetoder:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/11/ledd/1/punkt/1/" id="paragraf-11-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/11/ledd/1/punkt/1/ledd/1/" id="paragraf-11-ledd-1-punkt-1-ledd-1">relevante kliniske undersøkelser av pasienten,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/11/ledd/1/punkt/2/" id="paragraf-11-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/11/ledd/1/punkt/2/ledd/1/" id="paragraf-11-ledd-1-punkt-2-ledd-1">relevant røntgenundersøkelse.</article></article></li></ul></article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Bruk av røntgenundersøkelser er kun tillatt når vedkommende har gjennomgått kurs ved Statens institutt for strålehygiene. Helsedirektoratet gir nærmere bestemmelser om gjennomføring av slikt kurs.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">En kiropraktor har rett til å rekvirere røntgenundersøkelse av aktuelle skjelettområder ved offentlige sykehus eller ved godkjent institutt. Unntatt herfra er rekvirering av computertomografi og NMR-undersøkelser.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Det er ikke tillatt for kiropraktor å ta blodprøve.</article></article><article class="legalArticle" data-lovdata-URL="LTI/forskrift/1990-03-09-168/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">(Melding)</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Kiropraktor skal gi melding til medisinsk-faglig ansvarlig lege (kommunelege I) i den kommune han/hun driver sin virksomhet. Det skal gis melding om igangværende virksomhet, om ny virksomhet samt om flytting og opphør av virksomhet. Meldingen skal inneholde opplysninger om arbeidssted, tilsettingsforhold og bolig.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Helsedirektoratet kan gi nærmere bestemmelser om ytterligere meldinger.</article></article><article class="legalArticle" data-lovdata-URL="LTI/forskrift/1990-03-09-168/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">(Ordnede opptegnelser og journal)</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">En kiropraktor plikter å føre slike ordnede opptegnelser over sin virksomhet som orden og god kiropraktorskikk krever, og som er nødvendige for å kunne gi de meldinger og opplysninger som er pålagt i lov eller forskrift gitt med hjemmel i lov.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Han/hun skal føre journal over hver enkelt pasient. Journalen skal så vidt mulig gi riktige og tilstrekkelige opplysninger om pasienten og hans/hennes forhold av betydning for den hjelp som trenges. Diagnose, behandling og endringer i disse skal gå fram. Journalen skal føres fortløpende, og enhver innføring dateres. Det skal gå klart fram hvem som fører journalen.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Opptegnelser og journaler, eller bekreftet avskrift av den, kan kreves framlagt som bevismiddel under straffesak eller søksmål mot kiropraktoren i anledning forhold som har forbindelse med virksomheten, og for offentlig myndighet i anledning spørsmål om å frata kiropraktoren godkjenning.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Pasienten har rett til fullstendig innsyn i journal med bilag, og kan kreve kopi av sin journal.</article><article class="legalP" data-absoluteaddress="/paragraf/13/ledd/5/" id="paragraf-13-ledd-5">Dersom en pasient mener at journalen inneholder feilaktige eller mangelfulle faktiske opplysninger, eller utilbørlige utsagn, kan rettelse kreves.</article><article class="legalP" data-absoluteaddress="/paragraf/13/ledd/6/" id="paragraf-13-ledd-6">Kiropraktors beslutninger vedrørende innsyn og rettelse kan pasienten påklage til fylkeslegen.</article></article><article class="legalArticle" data-lovdata-URL="LTI/forskrift/1990-03-09-168/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">(Melding til lege)</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Når pasienten er henvist fra lege, skal kiropraktor gi tilbakemelding til denne med relevante opplysninger.</article></article><article class="legalArticle" data-lovdata-URL="LTI/forskrift/1990-03-09-168/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">(Tilsyn og opplysningsplikt)</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Kiropraktor er undergitt tilsyn fra fylkeslegen, og skal på anmodning gi fylkeslegen de opplysninger om virksomheten og den enkelte pasient som anses nødvendige for at fylkeslegen kan utføre tilsynet.</article></article><article class="legalArticle" data-lovdata-URL="LTI/forskrift/1990-03-09-168/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">(Kiropraktorrådet)</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Helsedirektoratet oppnevner for fire år om gangen et Kiropraktorråd. Ved første oppnevning oppnevnes to medlemmer for to år.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Rådet skal ha leder og fire andre medlemmer, alle med personlig varamedlem. Lederen skal være jurist med dommererfaring. For øvrig skal rådet bestå av to kiropraktorer og to representanter for samarbeidende yrkesgrupper.</article></article><article class="legalArticle" data-lovdata-URL="LTI/forskrift/1990-03-09-168/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">(Rådets oppgaver)</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Rådet skal gi uttalelser i saker det får oversendt etter denne forskrift, og ellers være rådgivende organ for de sentrale helsemyndigheter.</article></article><article class="legalArticle" data-lovdata-URL="LTI/forskrift/1990-03-09-168/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">(Rådets saksbehandling)</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Uttalelse fra rådet skal være skriftlig og grunngitt. Hvis det er uenighet blant medlemmene, skal hver fraksjon avgi sin uttalelse.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">Helsedirektoratet kan gi nærmere bestemmelser om rådets virksomhet og saksbehandling, herunder om taushetsplikt for rådsmedlemmene.</article></article><article class="legalArticle" data-lovdata-URL="LTI/forskrift/1990-03-09-168/§19" data-name="§19" data-partID="§19" data-absoluteaddress="/paragraf/19/" id="paragraf-19"><h2 class="legalArticleHeader"><span class="legalArticleValue">§ 19</span>. <span class="legalArticleTitle">(Dispensasjonsadgang)</span></h2><article class="legalP" data-absoluteaddress="/paragraf/19/ledd/1/" id="paragraf-19-ledd-1">Helsedirektoratet kan i det enkelte tilfelle, når særlige grunner foreligger, gjøre unntak fra bestemmelsene i denne forskrift. Uttalelse fra kiropraktorrådet skal i alminnelighet innhentes før slikt vedtak.</article></article><article class="legalArticle" data-lovdata-URL="LTI/forskrift/1990-03-09-168/§20" data-name="§20" data-partID="§20" data-absoluteaddress="/paragraf/20/" id="paragraf-20"><h2 class="legalArticleHeader"><span class="legalArticleValue">§ 20</span>. <span class="legalArticleTitle">(Straffeansvar)</span></h2><article class="legalP" data-absoluteaddress="/paragraf/20/ledd/1/" id="paragraf-20-ledd-1">Forsettlig eller uaktsom overtredelse av bestemmelser i denne forskrift straffes med bøter eller fengsel inntil 3 måneder, jfr. lov om godkjenning m.v. av helsepersonell § 10.</article></article><article class="legalArticle" data-lovdata-URL="LTI/forskrift/1990-03-09-168/§21" data-name="§21" data-partID="§21" data-absoluteaddress="/paragraf/21/" id="paragraf-21"><h2 class="legalArticleHeader"><span class="legalArticleValue">§ 21</span>. <span class="legalArticleTitle">(Ikrafttredelse)</span></h2><article class="legalP" data-absoluteaddress="/paragraf/21/ledd/1/" id="paragraf-21-ledd-1">Denne forskrift trer i kraft 1. juli 1990.</article></article></main></body></html>