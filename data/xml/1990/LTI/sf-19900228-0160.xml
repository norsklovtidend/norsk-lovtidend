<!DOCTYPE html><html lang="no"><head><title>Forskrift for omleggingstilskudd og arealtilskudd til økologisk landbruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:57</dd><dt class="legacyID">Datokode</dt><dd class="legacyID">FOR-1990-02-28-160</dd><dt class="dokid">DokumentID</dt><dd class="dokid">LTI/forskrift/1990-02-28-160</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 4</dd><dt class="dateInForce">I kraft fra</dt><dd class="dateInForce">Fra og med dyrkingssesongen 1990</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-04-03</dd><dt class="title">Tittel</dt><dd class="title">Forskrift for omleggingstilskudd og arealtilskudd til økologisk landbruk.</dd><dt class="refid">RefID</dt><dd class="refid">forskrift/1990-02-28-160</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for omleggingstilskudd og arealtilskudd til økologisk landbruk.<ul class="tocSubUl"><li>§ 1. Formål.</li><li>§ 2. Definisjoner.</li><li>§ 3. Vilkår.</li><li>§ 4. Omleggingstilskudd og arealtilskudd.</li><li>§ 5. Innsending og behandling av søknader.</li><li>§ 6. Kontroll.</li><li>§ 7. Utbetaling.</li><li>§ 8. Etterbetaling, tilbakebetaling og avkorting ved feil opplysninger.</li><li>§ 9. Dispensasjon.</li><li>§ 10. Klage.</li><li>§ 11. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-02-28-160" id="dokument"><h1>Forskrift for omleggingstilskudd og arealtilskudd til økologisk landbruk.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 28. februar 1990 i medhold av jordbruksoppgjøret og etter samråd med Norsk Bonde- og Småbrukarlag og Norges Bondelag.</article><article class="legalArticle" data-lovdata-URL="LTI/forskrift/1990-02-28-160/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Omleggingstilskuddet skal stimulere til omlegging fra tradisjonell landbruksdrift til økologiske driftsformer. Samtidig skal det oppveie virkning av avlingsnedgang i omleggingsfasen.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Arealtilskuddet for økologisk landbruk skal bidra til å opprettholde økologiske driftsformer.</article></article><article class="legalArticle" data-lovdata-URL="LTI/forskrift/1990-02-28-160/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med økologisk landbruk menes et selvbærende og vedvarende agroøkosystem i god balanse. Systemet baseres mest mulig på lokale og fornybare ressurser. Det benyttes ikke innsatsfaktorer som lettløselig kunstgjødsel, kjemiske/syntetiske plantevernmidler og tilsetningsstoffer i fôrvarer.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med areal i denne sammenheng menes areal under omlegging og areal lagt om til økologiske dyrkingsformer. Som areal regnes både fulldyrka og overflatedyrka.</article></article><article class="legalArticle" data-lovdata-URL="LTI/forskrift/1990-02-28-160/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan gis tilskudd til omlegging og arealstøtte til økologisk landbruk dersom bruket samtidig oppfyller forskriften for produksjonstillegg i landbruket. Bruk som pr. 1. januar 1990 har gjennomført omlegging kommer inn under bestemmelsen om tilskudd til omlegging, men kan da ikke samtidig gis ordinær arealstøtte.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det forutsettes at hele bruket vil bli lagt om for at det skal bli gitt omleggingstilskudd.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Bruket må tilfredsstille DEBIOs driftsregler for produksjon av økologiske landbruksprodukter.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">For at leid areal skal danne grunnlag for utbetaling av omleggingstilskuddet, må det foreligge en leieavtale for minst 10 år.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Offentlige og private institusjoner, aksjeselskap o.l., kan ikke få omleggingstilskuddet og arealtilskuddet.</article></article><article class="legalArticle" data-lovdata-URL="LTI/forskrift/1990-02-28-160/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Omleggingstilskudd og arealtilskudd.</span></h2> <article class="defaultP" margin-top="true">1. Omleggingstilskudd.</article><article class="legalP" data-absoluteaddress="/paragraf/4/ledd/1/" id="paragraf-4-ledd-1">Omleggingstilskuddet gis som et engangstilskudd pr. bruk kombinert med arealavhengige satser. Det arealet som legges til grunn er brukets totalareal og som det forutsettes vil bli lagt om til økologisk landbruksproduksjon. Engangstilskuddet fordeles med 5.000 kroner pr. år i 3 år for bruk under 50 dekar og 5.000 kr pr. år 1. og 2. år og 10 000 kroner for 3. året for bruk med 50 dekar eller mer. Satsene fastsettes i forbindelse med jordbruksoppgjøret. For 1989/90 gjelder følgende satser:<table><tbody><tr><td data-text-align="left" data-vertical-align="top" /><td data-text-align="center" data-vertical-align="top">10–50 dekar</td><td data-text-align="center" data-vertical-align="top">Over 50 dekar</td></tr><tr><td data-text-align="left" data-vertical-align="top">Engangstilskudd, kr pr. bruk:</td><td data-text-align="center" data-vertical-align="top">15.000</td><td data-text-align="center" data-vertical-align="top">20.000</td></tr></tbody></table><table><tbody><tr><td data-text-align="left" data-vertical-align="top" /><td data-text-align="center" data-vertical-align="top">1. år</td><td data-text-align="center" data-vertical-align="top">2. år</td><td data-text-align="center" data-vertical-align="top">3. år</td></tr><tr><td data-text-align="left" data-vertical-align="top">Arealavhengig tilskudd, kr pr. dekar:</td><td data-text-align="center" data-vertical-align="top">200</td><td data-text-align="center" data-vertical-align="top">100</td><td data-text-align="center" data-vertical-align="top">100</td></tr></tbody></table></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Maksimalt omleggingstilskudd pr. bruk er 60.000 kroner. De kombinerte arealavhengige satsene begrenses til 100 dekar pr. bruk.</article> <article class="defaultP" margin-top="true">2. Arealtilskudd.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Arealtilskuddet gis som et varig tilskudd, som for avtaleåret 1989/90 er 50 kroner pr. dekar, til omlagt areal etter 3 års perioden med omleggingstilskudd. Satsen fastsettes i forbindelse med jordbruksoppgjøret.</article></article><article class="legalArticle" data-lovdata-URL="LTI/forskrift/1990-02-28-160/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innsending og behandling av søknader.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om omleggingstilskudd sendes fylkeslandbrukskontoret via landbrukskontoret innen 1. april. Fylkeslandbrukskontoret innhenter bekreftelse fra DEBIO om at bruket tilfredsstiller kravene til driftsregler for økologisk landbruksproduksjon.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fylkeslandbrukskontoret behandler og avgjør søknaden. Tilsagn til omleggingstilskudd gis for det inneværende året og de to påfølgende år, forutsatt at det bevilges midler til dette over jordbruksavtalen. Fylkeslandbrukskontoret utbetaler tilskudd etter avsluttet dyrkingssesong.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Søknad om arealtilskudd sendes landbrukskontoret innen 10. august. Med søknaden skal følge bekreftelse fra DEBIO om at bruket er drevet etter driftsreglene for økologisk landbruksproduksjon.</article></article><article class="legalArticle" data-lovdata-URL="LTI/forskrift/1990-02-28-160/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kontroll.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">DEBIO skal føre kontroll med at driftsreglene for økologisk landbruk blir fulgt. Fylkeslandbrukskontoret fører på vanlig måte kontroll med at søknaden er i samsvar med forskriften om produksjonstillegg. I forbindelse med kontrollen må fylkeslandbrukskontoret be DEBIO kontrollere at brukene følger driftsreglene for økologisk landbruksproduksjon.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Utover denne kontrollen fører DEBIO en selvstendig kontroll på bakgrunn av driftsreglene for økologisk landbruk. Det er nødvendig at DEBIO straks melder i fra til fylkeslandbrukskontoret dersom et bruk ikke følger driftsreglene som danner grunnlag for utbetaling av omleggingstilskuddet og arealtilskuddet.</article></article><article class="legalArticle" data-lovdata-URL="LTI/forskrift/1990-02-28-160/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Omleggingstilskuddet og arealtilskuddet betales ut etter avsluttet dyrkingssesong.</article></article><article class="legalArticle" data-lovdata-URL="LTI/forskrift/1990-02-28-160/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Etterbetaling, tilbakebetaling og avkorting ved feil opplysninger.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Etterbetaling, tilbakebetaling og avkorting ved feil opplysninger for omleggingstilskudd og arealtilskudd vil bli behandlet på samme måte som for produksjonstillegg i jordbruket. Avkortingen gjelder ikke omleggingstilskuddet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Dersom et bruk innenfor omleggingsperioden på 10 år etter første gangs registrering ikke følger omleggingsplanen, gir det grunnlag for tilbakebetaling av omleggingstilskuddet. Dette gjelder også ved opphør av forpakting/leieavtaler og hvis driftsovertakelse fører til endret driftsform innenfor den samme 10 års perioden.</article></article><article class="legalArticle" data-lovdata-URL="LTI/forskrift/1990-02-28-160/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dispensasjon.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fylkeslandbrukskontoret og landbrukskontoret kan gjøre unntak fra forskriftene i samsvar med § 9 i de generelle forskrifter for produksjonstillegg i jordbruket. Det kan ikke gis dispensasjon fra driftsreglene for økologisk landbruksproduksjon.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Dispensasjonen kan ikke gå utover formålet med tilskuddet, og gjelder ikke for de driftsregler som er fastsatt av DEBIO.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Det kan bare gis dispensasjon for inntil 3 år om gangen. Søkere som får pensjon på grunn av alder kan ikke få dispensasjon.</article></article><article class="legalArticle" data-lovdata-URL="LTI/forskrift/1990-02-28-160/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak som er gjort i medhold av forskriftene kan påklages etter lov av 10. februar 1967 om behandlingsmåten i forvaltningssaker, kapittel VI, på samme måte som produksjonstillegg i jordbruket.</article></article><article class="legalArticle" data-lovdata-URL="LTI/forskrift/1990-02-28-160/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Disse forskriftene gjelder fra og med dyrkingssesongen 1990.</article></article></main></body></html>