<!DOCTYPE html><html lang="no"><head><title>Forskrift om salgstilskudd til å trekke fartøyer ut av konsesjonspliktig fiske.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:26</dd><dt class="legacyID">Datokode</dt><dd class="legacyID">FOR-1990-02-23-1220</dd><dt class="dokid">DokumentID</dt><dd class="dokid">LTI/forskrift/1990-02-23-1220</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 18</dd><dt class="dateInForce">I kraft fra</dt><dd class="dateInForce">1990-02-23</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1991-10-17</dd><dt class="title">Tittel</dt><dd class="title">Forskrift om salgstilskudd til å trekke fartøyer ut av konsesjonspliktig fiske.</dd><dt class="refid">RefID</dt><dd class="refid">forskrift/1990-02-23-1220</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om salgstilskudd til å trekke fartøyer ut av konsesjonspliktig fiske.<ul class="tocSubUl"><li>§ 1. Forskriftens omfang og formål.</li><li>§ 2. Vilkår for tilskudd.</li><li>§ 3. Utmåling av tilskudd.</li><li>§ 4. Bortfall av konsesjon.</li><li>§ 5. Søknadsprosedyre.</li><li>§ 6. Behandling og avgjørelse av søknaden.</li><li>§ 7. Utbetaling av tilskudd.</li><li>§ 8. Kontroll.</li><li>§ 9. Klageadgang.</li><li>§ 10. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-02-23-1220" id="dokument"><h1>Forskrift om salgstilskudd til å trekke fartøyer ut av konsesjonspliktig fiske.</h1><article class="legalP" data-absoluteaddress="/ledd/1/" id="ledd-1">I medhold av Fordelingsavtalen av 8. januar 1990 har Fiskeridepartementet 23. februar 1990 fastsatt følgende forskrift:</article><article class="legalArticle" data-lovdata-URL="LTI/forskrift/1990-02-23-1220/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens omfang og formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til rådighet kan Statens Fiskarbank gi tilskudd til salg av merkeregistrerte fiskefartøyer ut av norsk fiske.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Ordningen gjelder fartøy med konsesjon. Fartøy som har ringnotkonsesjon for fiske etter sild, makrell, lodde, kolmule eller brisling, jf. forskrift av 2. mars 1979 om adgang til å delta i fisket med ringnot, er unntatt fra ordningen.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Formålet med ordningen er å redusere fangstkapasiteten og dermed bedre økonomien for den gjenværende del av flåten.</article></article><article class="legalArticle" data-lovdata-URL="LTI/forskrift/1990-02-23-1220/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskudd.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskudd kan ytes til fartøy som har vært i vedkommende søkers eie i minst 2 år. Det skal ikke være til hinder for å gi tilskudd at fartøyet i løpet av de siste 2 år er overtatt av den tidligere eiers barn, barnebarn eller ektefelle. Statens Fiskarbank kan i særlige tilfelle fravike kravet til eiertid.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskudd kan bare gis når fartøyet som går ut innebærer en reell reduksjon av den totale kapasitet i fiskeflåten.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fartøy som gis salgstilskudd kan ikke nyttes til fiske på bestander under fiskerijurisdiksjon og i andre lands soner som Norge har kvoteavtaler med.</article></article><article class="legalArticle" data-lovdata-URL="LTI/forskrift/1990-02-23-1220/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utmåling av tilskudd.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Salgstilskudd kan ytes med inntil 50 % av oppnådd salgspris for fartøyet. Salgstilskudd pr. fartøy kan likevel ikke overstige 10 mill. kroner. I særlige tilfelle kan salgstilskudd gis med inntil 12 mill. kroner.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved fastsettelse av tilskuddet skal en blant annet legge fartøyets størrelse, aktivitet, standard og gjeldsbelastning til grunn. Ved avgjørelsen om salgstilskudd skal gis, skal det også legges vekt på distriktsmessige og generelle fiskerimessige hensyn.</article></article><article class="legalArticle" data-lovdata-URL="LTI/forskrift/1990-02-23-1220/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Bortfall av konsesjon.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Permanente konsesjoner som fartøyet har i medhold av lov av 16. juni 1972 nr. 57 om deltakelse i fisket og etter lov av 20. april 1951 om fiske med trål, samt årlige konsesjoner gitt i medhold av lov av 14. desember 1951 nr. 1 om fangst av sel, faller bort når det ytes tilskudd i medhold av denne forskrift.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fartøy som er tildelt salgstilskudd etter denne forskrift trekkes ut av norsk fiske straks tilsagnet for tilskuddet er akseptert.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fartøy som er tatt ut av fiske som følge av at reder har benyttet seg av ordningen med enhetskvoter jf. forskrift om enhetskvoter og rederikvoter for trålerflåten av 12. januar 1990 nr. 10, kan også gis salgstilskudd etter denne forskrift.</article></article><article class="legalArticle" data-lovdata-URL="LTI/forskrift/1990-02-23-1220/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknadsprosedyre.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om tilskudd sendes gjennom fiskerisjefen i søkerens hjemstedsfylke. Med søknaden skal følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">fartøyets målebrev og konsesjonsdokument</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">panteattest</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">erklæring fra søker om han er inneforstått med at fartøyets konsesjoner faller bort</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/5/ledd/1/punkt/4/" id="paragraf-5-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/5/ledd/1/punkt/4/ledd/1/" id="paragraf-5-ledd-1-punkt-4-ledd-1">tinglyst erklæring om at fartøyet ikke senere kan benyttes i norsk fiskeri</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/5/ledd/1/punkt/5/" id="paragraf-5-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/5/ledd/1/punkt/5/ledd/1/" id="paragraf-5-ledd-1-punkt-5-ledd-1">dokumentasjon av at vilkårene under § 2 er oppfylt</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/5/ledd/1/punkt/6/" id="paragraf-5-ledd-1-punkt-6"><span class="data-originalId">f)</span><article class="legalP" data-absoluteaddress="/paragraf/5/ledd/1/punkt/6/ledd/1/" id="paragraf-5-ledd-1-punkt-6-ledd-1">regnskap for de to siste år</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/5/ledd/1/punkt/7/" id="paragraf-5-ledd-1-punkt-7"><span class="data-originalId">g)</span><article class="legalP" data-absoluteaddress="/paragraf/5/ledd/1/punkt/7/ledd/1/" id="paragraf-5-ledd-1-punkt-7-ledd-1">salgskontrakt med opplysning om salgspris.</article></article></li></ul></article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fiskerisjefen lar holde synfaring over fartøyet ved Fiskarbankens faste takstnemnd i kommunen. Fiskerisjefen gir sin uttalelse om søknaden og sender denne sammen med synfaringsrapport og andre dokumenter til Fiskarbanken.</article></article><article class="legalArticle" data-lovdata-URL="LTI/forskrift/1990-02-23-1220/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Behandling og avgjørelse av søknaden.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Et utvalg oppnevnt av Fiskeridepartementet med representanter fra Fiskeridirektøren, Statens Fiskarbank og Norges Fiskarlag skal avgi innstilling om hvorvidt tilskudd skal gis og i tilfelle hvor stort. Innkomne søknader skal gis en samlet behandling med begrunnet innstilling for søknadene.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Statens Fiskarbank gis fullmakt til å treffe vedtak om tilskudd skal gis på grunnlag av innstillingen fra det nevnte utvalg. Statens Fiskarbank administrerer ordningen og står for utbetalingen av tilskuddene.</article></article><article class="legalArticle" data-lovdata-URL="LTI/forskrift/1990-02-23-1220/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utbetaling av tilskudd.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Før utbetaling av salgstilskudd kan finne sted, må det legges fram bekreftelse fra merkelovens tilsynsmann om at fartøyet er utmeldt av registeret over merkepliktige fiskefartøyer.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">I tillegg skal det for utbetaling av salgstilskudd foretas, settes opp en avtale mellom partene hvoretter kjøperen forplikter seg til å rette seg etter vilkårene for salgstilskudd.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Konsesjonsdokumentene skal sendes Statens Fiskarbank for videresendelse til Fiskeridirektøren, jfr. § 9 i lov av 16. juni 1972 nr. 57 om regulering av deltakelsen i fisket.</article></article><article class="legalArticle" data-lovdata-URL="LTI/forskrift/1990-02-23-1220/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilskudd utbetales under forbehold om korrigering etter at det er foretatt kontroll av Subsidiekontrollen, Fiskeridepartementet eller Riksrevisjonen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Den som søker om tilskudd anses samtidig å ha gitt instansene i første ledd nødvendige fullmakter til å kontrollere de gitte opplysninger.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Tilskudd utbetalt på bakgrunn av uriktige gitte opplysninger kan kreves tilbakebetalt.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Brudd på fastsatte vilkår kan medføre krav om tilbakebetaling av tilskuddet. I saker om salgstilskudd anses selger som ansvarlig for at fartøyet ikke nyttes i strid med fastsatte vilkår.</article></article><article class="legalArticle" data-lovdata-URL="LTI/forskrift/1990-02-23-1220/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Klageadgang.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fiskeridepartementet er klageinstans for enkeltvedtak som treffes i medhold av disse retningslinjer, jf. § 28 i forvaltningsloven av 10. februar 1967. Eventuelle klager sendes Statens Fiskarbank som forbereder klagen og kommer med tilrådning.</article></article><article class="legalArticle" data-lovdata-URL="LTI/forskrift/1990-02-23-1220/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft straks.</article></article></main></body></html>