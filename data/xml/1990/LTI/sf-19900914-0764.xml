<!DOCTYPE html><html lang="no"><head><title>Forskrift om sikkerhetsstillelse for låneformidlere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:18</dd><dt class="legacyID">Datokode</dt><dd class="legacyID">FOR-1990-09-14-764</dd><dt class="dokid">DokumentID</dt><dd class="dokid">LTI/forskrift/1990-09-14-764</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 15</dd><dt class="dateInForce">I kraft fra</dt><dd class="dateInForce">1990-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§4-2</li><li>forskrift/1990-08-10-638</li></ul></dd><dt class="dateOfPublication">Kunngjort</dt><dd class="dateOfPublication">1990-10-19</dd><dt class="title">Tittel</dt><dd class="title">Forskrift om sikkerhetsstillelse for låneformidlere.</dd><dt class="refid">RefID</dt><dd class="refid">forskrift/1990-09-14-764</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om sikkerhetsstillelse for låneformidlere.<ul class="tocSubUl"><li>§ 1. Krav om sikkerhetsstillelse</li><li>§ 2. Sikkerhetens størrelse og godkjenning</li><li>§ 3. Sikkerhetens art</li><li>§ 4. Garantierklæringer og forsikringspoliser</li><li>§ 5. Bankinnskudd</li><li>§ 6. Verdipapir</li><li>§ 7. Frigivelse av sikkerhet og opphør av virksomhet</li><li>§ 8. Krav om dekning</li><li>§ 9. Frist til å melde krav</li><li>§ 10. Dekning av sikkerhetskrav</li><li>§ 11. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1990-09-14-764" id="dokument"><h1>Forskrift om sikkerhetsstillelse for låneformidlere.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 14. september 1990 med hjemmel i lov av 10. juni 1988 nr. 40 om finansieringsvirksomhet og finansinstitusjoner § 4-2 annet ledd og Kronprinsreg.res. 10. august 1990 nr. 638.</article><article class="legalArticle" data-lovdata-URL="LTI/forskrift/1990-09-14-764/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Krav om sikkerhetsstillelse</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Enhver som driver låneformidling og har plikt til å melde fra om virksomheten til Kredittilsynet etter lov 10. juni 1988 nr. 40 om finansieringsvirksomhet og finansinstitusjoner § 4-2 første ledd, skal overfor Kredittilsynet stille sikkerhet for ansvar som vedkommende kan pådra seg ved utøvelsen av denne virksomheten.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kredittilsynet kan bestemme at fondsmeglerforetak omfattes av denne forskrift når det av hensyn til omfanget av låneformidlingsvirksomheten er nødvendig.</article></article><article class="legalArticle" data-lovdata-URL="LTI/forskrift/1990-09-14-764/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sikkerhetens størrelse og godkjenning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Sikkerheten skal til enhver tid minst utgjøre 25 millioner kroner og skal godkjennes av Kredittilsynet.</article></article><article class="legalArticle" data-lovdata-URL="LTI/forskrift/1990-09-14-764/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Sikkerhetens art</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Sikkerheten kan stilles i form av bankgaranti, garantiforsikring, bankinnskudd, garanti fra norsk finansinstitusjon jf. lov om finansieringsvirksomhet og finansinstitusjoner § 1-3, jf § 1-4, eller stats- eller statsgaranterte obligasjoner.</article></article><article class="legalArticle" data-lovdata-URL="LTI/forskrift/1990-09-14-764/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Garantierklæringer og forsikringspoliser</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Utformingen av garantierklæringer og forsikringspoliser skal være i samsvar med denne forskrift og skal godkjennes av Kredittilsynet. Garantien kan ikke på forhånd tidsbegrenses.</article></article><article class="legalArticle" data-lovdata-URL="LTI/forskrift/1990-09-14-764/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bankinnskudd</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Bankinnskudd stilles som sikkerhet ved at innskuddsbeviset deponeres hos Kredittilsynet. Kredittilsynet skal sende melding til vedkommende bank i samsvar med panteloven § 4-5. Innskyteren har rett til å heve renter som er opptjent.</article></article><article class="legalArticle" data-lovdata-URL="LTI/forskrift/1990-09-14-764/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Verdipapir</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Obligasjoner som stilles som sikkerhet skal føres på særskilt konto i Verdipapirsentralen med Norges Bank som disposisjonsberettiget.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Det beløp verdipapirene godtas for, fastsettes av Kredittilsynet. Eieren har rett til å disponere renter som er forfalt.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Norges Banks godtgjørelse for oppbevaring/kontoføring av verdipapirer og for behandling av endringsmeldinger, betales av låneformidleren.</article></article><article class="legalArticle" data-lovdata-URL="LTI/forskrift/1990-09-14-764/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Frigivelse av sikkerhet og opphør av virksomhet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Sikkerheten løper frem til den blir oppsagt av garantisten.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Oppsigelsen må rettes til Kredittilsynet i rekommandert brev.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Garantien fortsetter å løpe i tre måneder etter at Kredittilsynet har mottatt oppsigelsen. Garantien opphører straks hvis det stilles ny sikkerhet. Den nye sikkerheten løper fra det tidspunkt den gamle sikkerheten opphører.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Krav mot formidleren må være reist innen ett år etter utløpet av garantitiden, eller innen utløpet av kunngjøringsfristen etter § 9 når denne begynner å løpe før ett-års fristen er gått ut.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Kunngjøring som nevnt i § 9 skal utferdiges hvis låneformidleren innstiller sin virksomhet eller virksomheten pålegges brakt til opphør etter lov om finansieringsvirksomhet og finansinstitusjoner § 4-1 annet ledd.</article></article><article class="legalArticle" data-lovdata-URL="LTI/forskrift/1990-09-14-764/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav om dekning</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Krav om dekning av sikkerheten som er oppstått i garantitiden settes frem overfor Kredittilsynet. Den som setter frem krav må godtgjøre at vilkårene for å søke dekning foreligger.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Formidleren skal av Kredittilsynet varsles om begjæringen og oppfordres til innen en fastsatt frist å komme med sine anførsler eller godtgjøre at kravet er dekket eller at det på annen måte er bortfalt. Eventuelle garantister har ikke anledning til å uttale seg om kravet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Krav som bestrides kan ikke dekkes av sikkerheten før kravet er avgjort på bindende måte ved norsk domstol eller på annen måte som er avtalt mellom partene.</article></article><article class="legalArticle" data-lovdata-URL="LTI/forskrift/1990-09-14-764/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Frist til å melde krav</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Hvis formidleren unnlater innen den av Kredittilsynet fastsatte frist å dekke et krav som ikke blir bestridt, eller unnlater å dekke et krav innen rimelig tid etter at det er kunngjort på bindende måte, skal Kredittilsynet utstede en kunngjøring til mulige kravhavere om innen tre måneder å melde og bevisliggjøre sine krav. Oppfordringen gjøres kjent to ganger i Norsk lysingsblad og en i distriktet alminnelig kjent avis. Krav som ikke meldes innen fristen, kan ikke senere kreves dekket av sikkerheten. I særlige tilfeller kan det gis oppreisning fra fristen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Når meldingsfristen er ute, har formidleren anledning til innen tre uker å uttale seg om de krav som er kommet inn, forutsatt at kravene tidligere ikke er erkjent eller avgjort på bindende måte.</article></article><article class="legalArticle" data-lovdata-URL="LTI/forskrift/1990-09-14-764/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dekning av sikkerhetskrav</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Når meldingsfristen etter § 9 er ute, skal Kredittilsynet sørge for at krav som ikke er bestridt og krav som er avgjort på bindende måte, blir dekket av sikkerheten. Kredittilsynet skal vurdere om det for krav som er bestridt eller som ennå ikke er forfalt skal foretas avsetning til dekning av kravene. Det praktiske arbeid med dekningen kan av Kredittilsynet overlates til andre.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Hvis sikkerheten ikke er tilstrekkelig, skal det foretas en forholdsmessig fordeling etter at Kredittilsynets utlegg først er dekket.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Innen 30 dager etter Kredittilsynets anmodning er en garantist forpliktet til å dekke kravene av låneformidlerens sikkerhet.</article></article><article class="legalArticle" data-lovdata-URL="LTI/forskrift/1990-09-14-764/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriften trer i kraft fra 1 oktober 1990.</article></article></main></body></html>