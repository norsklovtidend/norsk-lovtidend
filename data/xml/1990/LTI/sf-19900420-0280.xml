<!DOCTYPE html><html lang="no"><head><title>Forskrift om avgift ved registrering av motorvogn som er bygd opp her i landet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:47</dd><dt class="legacyID">Datokode</dt><dd class="legacyID">FOR-1990-04-20-280</dd><dt class="dokid">DokumentID</dt><dd class="dokid">LTI/forskrift/1990-04-20-280</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 6</dd><dt class="dateInForce">I kraft fra</dt><dd class="dateInForce">1990-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1972-01-25-9998</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2</li></ul></dd><dt class="dateOfPublication">Kunngjort</dt><dd class="dateOfPublication">1990-05-10</dd><dt class="title">Tittel</dt><dd class="title">Forskrift om avgift ved registrering av motorvogn som er bygd opp her i landet.</dd><dt class="refid">RefID</dt><dd class="refid">forskrift/1990-04-20-280</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift ved registrering av motorvogn som er bygd opp her i landet.<ul class="tocSubUl"><li>§ 1. Definisjoner</li><li>§ 2. Beregning og betaling av avgift</li><li>§ 3. Melding om oppbygging</li><li>§ 4. Avgiftsfritak</li><li>§ 5. Kontroll</li><li>§ 6. Taushetsplikt</li><li>§ 7. Utfyllende bestemmelser</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1990-04-20-280" id="dokument"><h1>Forskrift om avgift ved registrering av motorvogn som er bygd opp her i landet.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 20. april 1990 i medhold av lov av 19. juni 1959 nr. 2 om avgifter vedrørende motorkjøretøyer og båter og Stortingets vedtak om avgift ved registrering av motorvogner som er bygd opp her i landet.</article><article class="legalArticle" data-lovdata-URL="LTI/forskrift/1990-04-20-280/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med motorvogn forstås i denne forskrift motorvogn, herunder motorsykkel, som er avgiftspliktig etter Stortingets vedtak om engangsavgift på motorvogner m.m.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med oppbygging menes sammensetning (montering) av motorvogn av deler eller en så omfattende utskifting av deler eller modifisering av tidligere registrert motorvogn, at nye registreringsdokumenter må opprettes. Som nærmere definisjon av oppbygging gjelder Samferdselsdepartementets forskrift av 31. desember 1969 om kjøretøy med tilhørende bestemmelser om kjøretøy så langt de passer og ikke annet er bestemt.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Oppstår det tvil om en motorvogn er å anse som oppbygd, avgjøres spørsmålet av Toll- og avgiftsdirektoratet (senere kalt direktoratet) i samråd med Vegdirektoratet.</article></article><article class="legalArticle" data-lovdata-URL="LTI/forskrift/1990-04-20-280/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Beregning og betaling av avgift</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Avgift svares ved registrering av motorvogn som er bygd opp her i landet. Avgiftsbeløpet fastsettes av og skal betales til direktoratet. Avgift skal være betalt, eller fritak for avgift være gitt, før motorvognen tillates registrert. Direktoratets melding om at avgift er betalt eller at avgiftsfritak er gitt, skal følge med vognens registreringsdokumenter.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Dersom en motorvogn er registrert uten at avgift er betalt eller avgiftsfritak er gitt, skal avgift beregnes og krav sendes registrert eier.</article></article><article class="legalArticle" data-lovdata-URL="LTI/forskrift/1990-04-20-280/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Melding om oppbygging</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Oppbygd motorvogn skal framstilles for biltilsynet for godkjenning. Biltilsynet skal før motorvognen registreres, gi melding om oppbyggingen til direktoratet på fastsatt skjema.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">I meldingen skal det gis opplysninger om den oppbygde motorvognens type, modell, årgang med videre. Består den oppbygde motorvognen av deler eller komponenter som skriver seg fra forskjellige fabrikkmerker, typer og lignende skal opplysninger gis spesielt for understellets eller det selvbærende karosseriets vedkommende. I tvilstilfelle skal biltilsynet i meldingen gi opplysninger om type, modell, årgang og lignende som den oppbygde motorvognen best kan sammenlignes med. Meldingen skal være vedlagt originale kvitteringer for at toll og avgifter er betalt ved innførsel av deler til den oppbygde motorvognen.</article></article><article class="legalArticle" data-lovdata-URL="LTI/forskrift/1990-04-20-280/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Avgiftsfritak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Direktoratet kan etter søknad frita for avgift ved oppbygging av skadet norskregistrert motorvogn.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fritaket gis på følgende vilkår:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/4/ledd/2/punkt/1/" id="paragraf-4-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/4/ledd/2/punkt/1/ledd/1/" id="paragraf-4-ledd-2-punkt-1-ledd-1">Motorvognen må være 5 år eller yngre på skadetidspunktet, regnet fra dato for førstegangsregistrering her i landet eller i utlandet.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/4/ledd/2/punkt/2/" id="paragraf-4-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/4/ledd/2/punkt/2/ledd/1/" id="paragraf-4-ledd-2-punkt-2-ledd-1">Det må attesteres fra politi/lensmann eller forsikringsselskap når skaden oppstod, hva skaden består av og dens omfang.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/4/ledd/2/punkt/3/" id="paragraf-4-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/4/ledd/2/punkt/3/ledd/1/" id="paragraf-4-ledd-2-punkt-3-ledd-1">Fra den skadde motorvognen må minst motor bestående av blokk, topplokk og manifolder, clutch og girkasse samt for- eller bakstilling være uskadet og nyttes ved oppbyggingen.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/4/ledd/2/punkt/4/" id="paragraf-4-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/4/ledd/2/punkt/4/ledd/1/" id="paragraf-4-ledd-2-punkt-4-ledd-1">Den skadde motorvognen skal forevises for biltilsynet før demontering og oppbygging igangsettes. Biltilsynet skal kontrollere og attestere at de påbudte deler som skal nyttes fra den skadde vognen er uskadet, og plombere disse.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/4/ledd/2/punkt/5/" id="paragraf-4-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/4/ledd/2/punkt/5/ledd/1/" id="paragraf-4-ledd-2-punkt-5-ledd-1">Skadd selvbærende karosseri, eventuelt ramme og karosseri/førerhus, som blir utskiftet, må erstattes med fabrikknye (ubrukte) deler av identisk utførelse.</article><article class="legalP" data-absoluteaddress="/paragraf/4/ledd/2/punkt/5/ledd/2/" id="paragraf-4-ledd-2-punkt-5-ledd-2">Karosseriet kan være lakkert og påmontert skjermer, dører, panser og koffertlokk, men skal være uten noen former for innredning.</article><article class="legalP" data-absoluteaddress="/paragraf/4/ledd/2/punkt/5/ledd/3/" id="paragraf-4-ledd-2-punkt-5-ledd-3">Råkarosseriet/delene må anskaffes direkte fra fabrikk eller gjennom innenlandsk/utenlandsk forhandler eller importør av vedkommende bilmerke.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/4/ledd/2/punkt/6/" id="paragraf-4-ledd-2-punkt-6"><span class="data-originalId">6.</span><article class="legalP" data-absoluteaddress="/paragraf/4/ledd/2/punkt/6/ledd/1/" id="paragraf-4-ledd-2-punkt-6-ledd-1">Biltilsynet skal kontrollere og attestere at den skadde motorvognens motor, clutch og girkasse samt for- eller bakstilling er nyttet i den oppbygde motorvognen og at den teknisk og eksteriørmessig framstår som identisk type motorvogn (samme merke/modell /byggemønster) som den skadde motorvognen før skaden inntrådte.</article></article></li></ul></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Alle vilkårene må være oppfylt for at det skal gis avgiftsfritak.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Fritaket gjelder ikke for vrakpantavgift. Motorvogn som er totalskadet ved brann eller skadet ved rust eller annen tærings- og/eller slitasjeskade, omfattes ikke av fritaksordningen.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Søknad om avgiftsfritak skal sendes til direktoratet på fastsatt skjema gjennom vedkommende biltilsyn. Søknaden må være innsendt innen 1 år etter skadetidspunktet. Søknaden skal inneholde attester/dokumentasjoner som viser at fritaksvilkårene er oppfylt.</article></article><article class="legalArticle" data-lovdata-URL="LTI/forskrift/1990-04-20-280/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tjenestemenn fra tollvesenet og biltilsynet samt politi og lensmenn kan når som helst og uten varsel kontrollere kjøretøyer for å påse at bestemmelser som er gitt for avgiften blir overholdt.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved slik kontroll plikter føreren å:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/2/punkt/1/" id="paragraf-5-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/2/punkt/1/ledd/1/" id="paragraf-5-ledd-2-punkt-1-ledd-1">stanse straks og ellers forholde seg som blir anvist ved tegn eller skilt,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/2/punkt/2/" id="paragraf-5-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/2/punkt/2/ledd/1/" id="paragraf-5-ledd-2-punkt-2-ledd-1">oppholde seg ved kjøretøyet til kontrollen er avsluttet eller til det er gitt tillatelse til å forlate stedet,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/ledd/2/punkt/3/" id="paragraf-5-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/5/ledd/2/punkt/3/ledd/1/" id="paragraf-5-ledd-2-punkt-3-ledd-1">vise fram offentlige dokumenter som det er påbudt å ha med under kjøringen og gi opplysninger som kontrollmyndighetene mener har betydning for avgiftskontrollen.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/5/ledd/2/punkt/4/" id="paragraf-5-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/5/ledd/2/punkt/4/ledd/1/" id="paragraf-5-ledd-2-punkt-4-ledd-1">kjøre til anvist veie- eller kontrollplass.</article></article></li></ul></article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Tollvesenet kan påby kjøretøy innkalt til biltilsynet for kontroll av kjøretøyets registreringsforhold med hensyn til avgiften.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Tjenestemenn i direktoratet eller tollvesenet skal når som helst ha adgang til å foreta kontroll av forretningslokaler, verksted o.l. hos enhver som foretar oppbygging av motorvogner, omsetter oppbygde motorvogner eller importerer/forhandler deler til motorvogner.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">De kan til enhver tid kreve seg forelagt eller sendt inn til gjennomsyn virksomhetens regnskaper med bilag, noteringer, kontrakter og korrespondanse. Eiere av og ansatte i firmaet plikter å yte de nevnte tjenestemenn den nødvendige hjelp og veiledning.</article></article><article class="legalArticle" data-lovdata-URL="LTI/forskrift/1990-04-20-280/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Enhver som innehar offentlig verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysninger gis og departementet samtykker i dette.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Den som mottar opplysninger i medhold av annet ledd har selv taushetsplikt om disse.</article></article><article class="legalArticle" data-lovdata-URL="LTI/forskrift/1990-04-20-280/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Direktoratet kan gi nærmere bestemmelser til presisering, utfylling og gjennomføring av forskriften, herunder beregning, tilbakebetaling og kontroll med videre.</article></article><article class="legalArticle" data-lovdata-URL="LTI/forskrift/1990-04-20-280/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft 1. juni 1990. Fra samme tidspunkt oppheves Finans- og tolldepartementets forskrift av 25. januar 1972 om avgift ved registrering av motorvogn som er bygd opp her i landet.</article></article></main></body></html>