<!DOCTYPE html><html lang="no"><head><title>Forskrift om gjennomføring av innbetalingsordningen for skatt mv.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:54</dd><dt class="legacyID">Datokode</dt><dd class="legacyID">FOR-1990-01-29-78</dd><dt class="dokid">DokumentID</dt><dd class="dokid">LTI/forskrift/1990-01-29-78</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 2</dd><dt class="dateInForce">I kraft fra</dt><dd class="dateInForce">1990-01-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-01-26-65/§4</li></ul></dd><dt class="dateOfPublication">Kunngjort</dt><dd class="dateOfPublication">1990-02-23</dd><dt class="title">Tittel</dt><dd class="title">Forskrift om gjennomføring av innbetalingsordningen for skatt mv.</dd><dt class="refid">RefID</dt><dd class="refid">forskrift/1990-01-29-78</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om gjennomføring av innbetalingsordningen for skatt mv.<ul class="tocSubUl"><li>§ 1. Oversendelse av betalingskort mv. fra bank til Postgiro</li><li>§ 2. Postgiros arbeid med betalingskortene</li><li>§ 3. Overføring av innbetalinger i bank til kommunenes postgirokonti for skatt</li><li>§ 4. Innbetalinger direkte til Postverket</li><li>§ 5. Kontoutdrag mv.</li><li>§ 6. Overføring av data til kommunedatasentralene</li><li>§ 7. Postering i skatteregnskapet</li><li>§ 8. Innbetalinger direkte til kommunekassereren</li><li>§ 9. Ikrafttredelse mv.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-01-29-78" id="dokument"><h1>Forskrift om gjennomføring av innbetalingsordningen for skatt mv.</h1><article class="legalP" data-absoluteaddress="/ledd/1/" id="ledd-1">Fastsatt av Skattedirektoratet 29. januar 1990 med hjemmel i § 4 i kgl.res. av 26. januar 1990 nr. 65 om innbetalingsordningen for skatt.</article><article class="legalArticle" data-lovdata-URL="LTI/forskrift/1990-01-29-78/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Oversendelse av betalingskort mv. fra bank til Postgiro</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/punkt/1/" id="paragraf-1-punkt-1"><span class="data-originalId">1.</span><article class="legalP" data-absoluteaddress="/paragraf/1/punkt/1/ledd/1/" id="paragraf-1-punkt-1-ledd-1">Første virkedag etter innbetalingsdagen skal banken sende alle betalingskort vedrørende innbetalinger som nevnt i forskrift om innbetalingsordningen for skatt mv. av 26. januar 1990 nr. 65 §§ 1 og 6 til Postgiro. Etter nærmere avtale med Postgiro kan oppdragene leveres den etterfølgende virkedag før kl. 1000 i Postgirokontoret.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/punkt/2/" id="paragraf-1-punkt-2"><span class="data-originalId">2.</span><article class="legalP" data-absoluteaddress="/paragraf/1/punkt/2/ledd/1/" id="paragraf-1-punkt-2-ledd-1">Betalingskortene skal være buntet i bunker på høyst 300 kort, som skal ha samme innbetalingsdato. Hver bunke skal vedlegges en meldingsblankett – «Skattebetalinger» (bl-612). Dersom bunken består av mer enn 40 kort, skal det i tillegg vedlegges en regnemaskinslipp.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/1/punkt/3/" id="paragraf-1-punkt-3"><span class="data-originalId">3.</span><article class="legalP" data-absoluteaddress="/paragraf/1/punkt/3/ledd/1/" id="paragraf-1-punkt-3-ledd-1">Banken må sørge for at det er dekning på bankens særskilte oppgjørskonto for skatt i Postgiro, jf. § 3, eventuelt ved overføring av beløp fra sin ordinære postgirokonto eller ved sjekk trukket på Norges Bank. Slik sjekk kan fremdateres til andre virkedag etter innbetalingsdagen. Dette er en midlertidig ordning som er etablert i forståelse med Norges Bank.</article></article></li></ul></article><article class="legalArticle" data-lovdata-URL="LTI/forskrift/1990-01-29-78/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Postgiros arbeid med betalingskortene</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Postgiro skal straks tilrettelegge de mottatte betalingskortene for optisk lesing og sørge for at innbetalingsdato i banken og andre opplysninger som ikke leses optisk blir registrert. Betalingskortene skal microfilmes og filmene skal oppbevares i Postgiro i 3 år.</article></article><article class="legalArticle" data-lovdata-URL="LTI/forskrift/1990-01-29-78/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overføring av innbetalinger i bank til kommunenes postgirokonti for skatt</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Første virkedag etter at oppdragene er mottatt fra banken skal betalingskortenes samlede pålydende belastes bankens særskilte oppgjørskonto for skatt i Postgiro og godskrives kommunenes postgirokonti for skatt.</article></article><article class="legalArticle" data-lovdata-URL="LTI/forskrift/1990-01-29-78/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innbetalinger direkte til Postverket</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Bestemmelsene i §§ 2 og 3 gjelder tilsvarende for innbetalinger som er foretatt direkte til Postverket.</article></article><article class="legalArticle" data-lovdata-URL="LTI/forskrift/1990-01-29-78/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kontoutdrag mv.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">1.</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Postgiro skal daglig sende kontoutdrag vedlagt alle betalingskortene, også kort som ikke er lest (rejects), til vedkommende kommunekasserer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">2.</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Kontoutdrag som viser posteringene på bankenes særskilte oppgjørskonti for skatt sendes vedkommende bank.</article></article></li></ul></article><article class="legalArticle" data-lovdata-URL="LTI/forskrift/1990-01-29-78/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Overføring av data til kommunedatasentralene</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Data fra de leste betalingskortene skal overføres daglig fra Postgiro til kommunedatasentralene via teletransmisjon.</article></article><article class="legalArticle" data-lovdata-URL="LTI/forskrift/1990-01-29-78/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Postering i skatteregnskapet</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">1.</span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Kommunedatasentralene skal daglig foreta postering i skatteregnskapet på grunnlag av data overført fra Postgiro, jf § 6.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">2.</span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Kommunekassereren skal straks foreta registrering og postering i skatteregnskapet av ikke leste betalingskort (rejects) som er mottatt fra Postgiro, jf § 5 nr. 1.</article></article></li></ul></article><article class="legalArticle" data-lovdata-URL="LTI/forskrift/1990-01-29-78/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Innbetalinger direkte til kommunekassereren</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Alle skatteinnbetalinger som er foretatt direkte til kommunekassererens kontor skal registreres og posteres i skatteregnskapet den dag innbetalingen er foretatt.</article></article><article class="legalArticle" data-lovdata-URL="LTI/forskrift/1990-01-29-78/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse mv.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/punkt/1/" id="paragraf-9-punkt-1"><span class="data-originalId">1.</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Denne forskrift trer i kraft straks, og gjelder første gang for innbetalinger som skjer 15. februar 1990.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/punkt/2/" id="paragraf-9-punkt-2"><span class="data-originalId">2.</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Som utfyllende retningslinjer for gjennomføringen gjelder inntil videre det som er sagt i heftet «Skattebetalingsordningen i bank» (1986) så langt det ikke er i strid med denne forskrift eller andre forskrifter og vedtak.</article></article></li></ul></article></main></body></html>