<!DOCTYPE html><html lang="no"><head><title>Forskrift om virkeområde samt om utfyllende regler og overgangsbestemmelser vedrørende dokumentasjon og registrering av elektrisk utstyr.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:25</dd><dt class="legacyID">Datokode</dt><dd class="legacyID">FOR-1990-12-07-961</dd><dt class="dokid">DokumentID</dt><dd class="dokid">LTI/forskrift/1990-12-07-961</dd><dt class="ministry">Departement</dt><dd class="ministry"><ul><li>Olje- og energidepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 19</dd><dt class="dateInForce">I kraft fra</dt><dd class="dateInForce">1991-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1987-12-11-1002</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1990-12-07-958/§21</li></ul></dd><dt class="dateOfPublication">Kunngjort</dt><dd class="dateOfPublication">1990-12-20</dd><dt class="title">Tittel</dt><dd class="title">Forskrift om virkeområde samt om utfyllende regler og overgangsbestemmelser vedrørende dokumentasjon og registrering av elektrisk utstyr.</dd><dt class="refid">RefID</dt><dd class="refid">forskrift/1990-12-07-961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om virkeområde samt om utfyllende regler og overgangsbestemmelser vedrørende dokumentasjon og registrering av elektrisk utstyr.<ul class="tocSubUl"><li>§ 1. Forskriftens virkeområde.</li><li>§ 2. Oppfyllelse av de tekniske krav. Fabrikanterklæring. Se § 12.</li><li>§ 3. Krav til fabrikanterklæringen. Se § 12.</li><li>§ 4. Sertifiseringsplikt. Se § 12.</li><li>§ 5. Typeprøvesertifikat. Se § 12.</li><li>§ 6. Kvalitetssikringssystem o.l. Se § 12.</li><li>§ 7. Bruk av sertifiseringsmerke. Se § 12.</li><li>§ 8. Salg av brukte apparater.</li><li>§ 9. Registreringsplikt. Se § 12.</li><li>§ 10. Krav til registreringen. Gyldighetstid.</li><li>§ 11. Ikrafttredelse. Se også § 12.</li><li>§ 12. Overgangsbestemmelser.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-12-07-961" id="dokument"><h1>Forskrift om virkeområde samt om utfyllende regler og overgangsbestemmelser vedrørende dokumentasjon og registrering av elektrisk utstyr.</h1><article class="legalP" data-absoluteaddress="/ledd/1/" id="ledd-1">Fastsatt av Norges vassdrags- og energiverk, Elektrisitetstilsynet 7. desember 1990 med hjemmel i forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg, § 21, fastsatt ved Kronprinsreg.res. av 7. desember 1990 nr. 958.</article><article class="legalArticle" data-lovdata-URL="LTI/forskrift/1990-12-07-961/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskrift om utførelse og kontroll av elektrisk utstyr som tilbys eller omsettes til bruk i lavspenningsanlegg gjelder inntil 31. desember 1991 bare for sertifiseringspliktig utstyr. Om sertifiseringspliktig utstyr se § 12, Ad. § 4.</article></article><article class="legalArticle" data-lovdata-URL="LTI/forskrift/1990-12-07-961/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Oppfyllelse av de tekniske krav. Fabrikanterklæring. Se § 12.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For alt elektrisk utstyr, unntatt komponenter for innbygging, skal det foreligge en fabrikanterklæring som dokumentasjon på at utstyret oppfyller de tekniske krav for utstyret som er fastsatt for Norge.</article></article><article class="legalArticle" data-lovdata-URL="LTI/forskrift/1990-12-07-961/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til fabrikanterklæringen. Se § 12.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fabrikanterklæringen skal være underskrevet av fabrikanten eller dennes ansvarlige representant i Norge og skal inneholde følgende:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Beskrivelse av utstyret, herunder merking (fabrikant, type), monteringsanvisning m.v.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Henvisning til de bestemmelser for utstyret som er fastsatt for Norge og erklæring om at utstyret tilfredsstiller disse. Dette gjelder også EMC i den utstrekning det foreligger normer.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Identifikasjon av den som har undertegnet erklæringen.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">Prøverapport eller typeprøvesertifikat.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/1/punkt/5/" id="paragraf-3-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/1/punkt/5/ledd/1/" id="paragraf-3-ledd-1-punkt-5-ledd-1">Angivelse av om kvalitetssikringssystem er innført for produksjonen av utstyret og i tilfellet om dette er i samsvar med Norsk Standard NS-ISO 9000-serien (EN 29000-serien), eller på hvilken annen måte kvaliteten av produksjonen kontrolleres.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fabrikanterklæringen skal fortrinnsvis være på norsk. Dansk, svensk, engelsk og tysk aksepteres også.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Fabrikanterklæringen skal holdes tilgjengelig for Elektrisitetstilsynet og Det stedlige eltilsyn i 10 år etter at utstyret er plassert på det norske marked. Ansvarlig for dette er fabrikanten eller dennes ansvarlige representant i Norge. Dersom hverken fabrikanten eller representanten er etablert i Norge, ligger ansvaret for å holde fabrikanterklæringen tilgjengelig, på den som importerer utstyret for bruk i Norge. Dersom importøren ikke kan finnes, overføres ansvaret til omsetningsleddene.</article></article><article class="legalArticle" data-lovdata-URL="LTI/forskrift/1990-12-07-961/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sertifiseringsplikt. Se § 12.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Bruksapparater og annet utstyr for omsetning til ikke sakkyndige (forbrukere), stikkontaktmateriell for boliger, elektromedisinsk utstyr, samt utstyr for bruk i eksplosjonsfarlige områder, sone 0 og 1 for områdekategori a, og sone 0 for områdekategori b, er sertifiseringspliktig.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Dessuten er alt utstyr som ikke er utført i henhold til norske normer, sertifiseringspliktig.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Elektrisitetstilsynet utgir spesifikasjon over sertifiseringspliktig utstyr.</article></article><article class="legalArticle" data-lovdata-URL="LTI/forskrift/1990-12-07-961/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Typeprøvesertifikat. Se § 12.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For sertifiseringspliktig utstyr skal fabrikanterklæringen være vedlagt et typeprøvesertifikat istedenfor prøverapport. Typeprøvesertifikatet skal være utferdiget av en institusjon akseptert av Elektrisitetstilsynet på grunnlag av Norsk Standard NS-EN 45000-serien.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Elektrisitetstilsynet utgir spesifikasjon over aksepterte institusjoner.</article></article><article class="legalArticle" data-lovdata-URL="LTI/forskrift/1990-12-07-961/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kvalitetssikringssystem o.l. Se § 12.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For sertifiseringspliktig utstyr skal kvalitetssikringssystemet være i samsvar med Norsk Standard NS-ISO 9000-serien (EN 29000-serien) eller tilsvarende, og skal dessuten være sertifisert. I fabrikanterklæringen skal det være angitt hvilken institusjon som er ansvarlig for overvåkingen av kvalitetssikringssystemet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kvalitetssikringssystemet kan erstattes med stikkprøvekontroll av produksjonen. Slik stikkprøvekontroll skal forestås av den samme institusjon som har utferdiget typeprøvesertifikatet. Dette skal fremgå av fabrikanterklæringen.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Stikkprøvekontrollen innebærer at det skal tas et nødvendig antall kontrollprøver hvert år av de sertifiserte produktene for å forvisse seg om at de produserte produkter er i samsvar med det prøvede og aksepterte eksemplar. Det skal føres protokoll over kontrollprøvene.</article></article><article class="legalArticle" data-lovdata-URL="LTI/forskrift/1990-12-07-961/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bruk av sertifiseringsmerke. Se § 12.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Bruk av sertifiseringsmerke på elektrisk utstyr forutsetter at sertifiseringsinstitusjonen fører kontroll med produksjonen av utstyret.</article></article><article class="legalArticle" data-lovdata-URL="LTI/forskrift/1990-12-07-961/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Salg av brukte apparater.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved ervervsmessig omsetning av brukte bruksapparater til ikke sakkyndige (forbrukere), skal det i tillegg til fabrikanterklæringen, jf. også §§ 3-6, foreligge skriftlig bekreftelse på at hvert enkelt eksemplar er undersøkt og funnet i orden. Bekreftelsen skal være undertegnet av person som i henhold til gjeldende regler kan forestå eller selvstendig utføre reparasjon av den type utstyr det gjelder.</article></article><article class="legalArticle" data-lovdata-URL="LTI/forskrift/1990-12-07-961/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Registreringsplikt. Se § 12.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Bruksapparater og annet utstyr for omsetning til ikke sakkyndige (forbrukere), skal registreres ved Elektrisitetstilsynet sentralt.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Elektrisitetstilsynet utgir spesifikasjon over registreringspliktig utstyr.</article></article><article class="legalArticle" data-lovdata-URL="LTI/forskrift/1990-12-07-961/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Krav til registreringen. Gyldighetstid.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Plikten til å påse at registreringspliktig utstyr blir registrert, påhviler den som tilbyr eller omsetter utstyret for bruk i Norge. Ved parallellimport gjelder registreringsplikten for samtlige importører. Dersom registreringen er utført i et tidligere ledd, opphører plikten for senere ledd.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">For å få utstyr registrert, må det innsendes undertegnet fabrikanterklæring med nødvendige underlag, se §§ 3-6. Dokumentasjonen skal være mottatt for registrering senest 8 virkedager etter at utstyret er tilbudt eller omsatt på det norske marked. Dersom dokumentasjonen er i samsvar med forskriftene, vil det bli utstedt et registreringsbevis.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Registreringen gis en gyldighetstid avhengig av underlagsdokumentenes gyldighet, dog høyst 5 år.</article></article><article class="legalArticle" data-lovdata-URL="LTI/forskrift/1990-12-07-961/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse. Se også § 12.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriften trer i kraft 1. januar 1991, se likevel § 12. Samtidig oppheves forskrift om prøveordning for registrering av elektrisk utstyr av 11. desember 1987 nr. 1002.</article></article><article class="legalArticle" data-lovdata-URL="LTI/forskrift/1990-12-07-961/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Overgangsbestemmelser.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ad. §§ 2 og 3: For utstyr som ikke er sertifiseringspliktig, er det inntil 31. desember 1991 ikke påkrevd med den angitte fabrikanterklæringen. For slikt utstyr vises til § 115.1 i forskrifter for elektriske bygningsinstallasjoner m.m. av 20. desember 1989 nr. 1430.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Ad. § 4: Utstyr som per 31. desember 1990 er godkjennings- eller registreringspliktig ved NEMKO, er inntil 31. desember 1992 sertifiseringspliktig, herunder komponenter for innbygging. Oppstår det tvil om utstyr er sertifiseringspliktig, avgjøres saken av Elektrisitetstilsynet.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Bestemmelsen i § 4 om sertifiseringsplikt for utstyr som ikke er utført i henhold til norske normer og som ellers ikke er sertifiseringspliktig, gjelder ikke inntil 31. desember 1991. For slikt utstyr vises til § 115.1 i forskrifter for elektriske bygningsinstallasjoner m.m. av 20. desember 1989 nr. 1430.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Sertifiseringspliktig utstyr som er godkjent eller registrert av NEMKO per 31. desember 1990, kan foreløpig inntil 31. desember 1992 fortsatt omsettes i Norge uten fornyet behandling etter de nye reglene, forutsatt at den avtale som vedkommende innehaver av godkjenning eller registreringsbevis har inngått med NEMKO, opprettholdes.</article><article class="legalP" data-absoluteaddress="/paragraf/12/ledd/5/" id="paragraf-12-ledd-5">Ad. § 5: Inntil 31. desember 1992 er bare NEMKO akseptert. For sertifiseringen kan NEMKO kreve vederlag for det arbeid sertifiseringen medfører. Når det gjelder utstyr for bruk i eksplosjonsfarlige områder, vises til § 808.7.4 med veiledning i forskrifter for elektriske bygningsinstallasjoner m.m. av 20. desember 1989 nr. 1430.</article><article class="legalP" data-absoluteaddress="/paragraf/12/ledd/6/" id="paragraf-12-ledd-6">Ad. § 6: Denne bestemmelse gjelder, foreløpig inntil 31. desember 1991, som en anbefaling. Frivillig bruk av bestemmelsen inntil 31. desember 1991 anbefales spesielt for bruksapparater og annet utstyr for omsetning til ikke sakkyndige (forbrukere).</article><article class="legalP" data-absoluteaddress="/paragraf/12/ledd/7/" id="paragraf-12-ledd-7">Kvalitetssikringssystemet kan inntil 31. desember 1992 også erstattes med stikkprøvekontroll av de eksemplarer som omsettes på det norske marked.</article><article class="legalP" data-absoluteaddress="/paragraf/12/ledd/8/" id="paragraf-12-ledd-8">Ad. § 7: Bruk av sertifiseringsmerke tillates inntil 31. desember 1992 også dersom det utføres stikkprøvekontroll av de eksemplarer som omsettes på det norske marked.</article><article class="legalP" data-absoluteaddress="/paragraf/12/ledd/9/" id="paragraf-12-ledd-9">Ad. § 9: Registreringspliktig utstyr som er godkjent eller registrert av NEMKO per 31. desember 1990, kan foreløpig inntil 31. desember 1992 fortsatt omsettes i Norge uten fornyet behandling etter de nye reglene, forutsatt at den avtale som vedkommende innehaver av godkjenning eller registreringsbevis har inngått med NEMKO, opprettholdes.</article><article class="legalP" data-absoluteaddress="/paragraf/12/ledd/10/" id="paragraf-12-ledd-10">Forskriften med veiledning kan fås ved henvendelse til:</article><article class="legalP" data-absoluteaddress="/paragraf/12/ledd/11/" id="paragraf-12-ledd-11">Inntil 31. desember 1990: NVE, Elsikkerhetsavdelingen, Postboks 5091 Majorstua, 0301 Oslo 3. Tlf. (02) 95.95.95. Telefax (02) 95.90.10.</article><article class="legalP" data-absoluteaddress="/paragraf/12/ledd/12/" id="paragraf-12-ledd-12">Etter 31. desember 1990: Elektrisitetstilsynet, Postboks 5115 Majorstua, 0302 Oslo 3. Tlf. (02) 46.73.30. Telefax (02) 46.80.57. Fra samme adresser kan fås spesifikasjon over registreringspliktig utstyr.</article><article class="legalP" data-absoluteaddress="/paragraf/12/ledd/13/" id="paragraf-12-ledd-13">Spesifikasjon over sertifiseringspliktig utstyr kan inntil videre fås ved henvendelse til NEMKO, Postboks 73 Blindern, 0314 Oslo 3. Tlf. (02) 69.19.50. Telefax (02) 69.86.36.</article><article class="legalP" data-absoluteaddress="/paragraf/12/ledd/14/" id="paragraf-12-ledd-14">Norske normer kan fås ved henvendelse til Norsk Elektroteknisk Komité, Postboks 280 Skøyen, 0212 Oslo 2. Tlf. (02) 52.69.50. Telefax (02) 52.69.61.</article><article class="legalP" data-absoluteaddress="/paragraf/12/ledd/15/" id="paragraf-12-ledd-15">Norsk Standard kan fås ved henvendelse til Norges Standardiseringsforbund, Postboks 7020 Homansbyen, 0306 Oslo 3. Tlf. (02) 46.60.94. Telefax (02) 46.44.57.</article></article></main></body></html>