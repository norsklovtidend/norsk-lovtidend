<!DOCTYPE html><html lang="no"><head><title>Lov om regulering av eksporten av fisk og fiskevarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">LOV-1990-04-27-9</dd><dt class="dokid">DokumentID</dt><dd class="dokid">LTI/lov/1990-04-27-9</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 6</dd><dt class="changesToDocuments">Endrer</dt><dd class="changesToDocuments"><ul><li>lov/1955-06-30-10</li><li>lov/1958-03-14-2</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-05-10</dd><dt class="titleShort">Korttittel</dt><dd class="titleShort">Lov nr. 9 om regulering av eksporten av fisk</dd><dt class="title">Tittel</dt><dd class="title">Lov om regulering av eksporten av fisk og fiskevarer.</dd><dt class="miscInformation">Annet om dokumentet</dt><dd class="miscInformation">Ot.prp.nr.3 (1989–1990), Ot.prp.nr.27 (1989–1990), Innst.O.nr.28 (1989–1990), Besl.O.nr.32 (1989–1990). Odels- og lagtingsvedtak hhv. 29. mars og 3. april 1990. Fremmet av Fiskeridepartementet.</dd><dt class="refid">RefID</dt><dd class="refid">lov/1990-04-27-9</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om regulering av eksporten av fisk og fiskevarer.<ul class="tocSubUl"><li>§ 1. Lovens virkeområde</li><li>§ 2. Eksportutvalg</li><li>§ 3. Godkjenning av eksportører</li><li>§ 4. Sentralisert eksport</li><li>§ 5. Salgsvilkår og minsteeksportpriser</li><li>§ 6. Avgift</li><li>§ 7. Kontroll med eksporten</li><li>§ 8. Opplysningsplikt</li><li>§ 9. Straffansvar</li><li>§ 10. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/lov/1990-04-27-9" id="dokument"><h1>Lov om regulering av eksporten av fisk og fiskevarer.</h1><article class="defaultP" data-text-size="small">Oppheving av lover:<ul class="defaultList" data-text-size="small"><li data-li-identifier="1)" data-name="1)"><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1)</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov av 30. juni 1955 om regulering av og kontroll med produksjon, omsetning og utførsel av fisk og fiskevarer.</article></article></li><li data-li-identifier="2)" data-name="2)"><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2)</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov av 14. mars 1958 nr. 2 om avgift på tørrfisk til fordel for fellesreklame og felles propaganda for tørrfisknæringen.</article></article></li></ul></article><article class="legalArticle" data-lovdata-URL="LTI/lov/1990-04-27-9/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Loven gjelder eksport av fisk og fiskevarer, herunder reeksport og direkte levering til utlandet eller til utenlandsk fartøy fra norsk fiskefartøy.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med fisk og fiskevarer mener loven alle arter fisk, krepsdyr, bløtdyr og pigghuder, samt varer der disse artene er det eneste eller en vesentlig del av råstoffet. Loven gjelder også fisk av utenlandsk opprinnelse. Departementet avgjør i tvilstilfelle hva som skal anses som fisk og fiskevarer etter loven.</article></article><article class="legalArticle" data-lovdata-URL="LTI/lov/1990-04-27-9/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Eksportutvalg</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Departementet oppretter Eksportutvalget for fisk, bestående av representanter for eksportører, produsenter, oppdrettere og fiskere. Departementet fastsetter instruks for utvalget.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Eksportutvalget skal være underordnet departementet og utføre de oppgaver som er fastsatt i denne lov eller i forskrifter gitt med hjemmel i loven. For øvrig skal utvalget være et rådgivende organ for departementet i spørsmål som angår eksport eller omsetning og produksjon i sammenheng med eksport.</article></article><article class="legalArticle" data-lovdata-URL="LTI/lov/1990-04-27-9/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Godkjenning av eksportører</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Eksport av fisk og fiskevarer kan bare foretas av eksportører som er godkjent etter en etablert godkjenningsordning. Departementet fastsetter forskrift med nærmere regler om godkjenningsordningen, bl.a. om unntak fra kravet om godkjenning.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">I forskriften kan det bl.a. stilles krav til kapital, fagkunnskap, eksportbedriftens omsetningsvolum eller til produksjonsverdien ved vedkommende produksjonsbedrift. Det kan også stilles krav om avtalt samarbeid mellom eksportør- og produksjonsbedrift. Godkjenning som eksportør kan også gjøres avhengig av innbetalt avgift etter § 6, første ledd bokstav a). Departementet kan ved forskrift gi Eksportutvalget for fisk fullmakt til å forvalte godkjenningsordningen og føre register over godkjente eksportører. Forskriften om godkjenning av eksportører skal inneholde bestemmelser om bortfall av godkjenning.</article></article><article class="legalArticle" data-lovdata-URL="LTI/lov/1990-04-27-9/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Sentralisert eksport</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Departementet kan ved forskrift bestemme at forhandlinger om og gjennomføring av salg av bestemte fiskeslag og fiskevarer til nærmere bestemte utenlandske markeder, bare skal kunne foretas av ett eller flere salgsselskaper med begrenset ansvar (sentralisert salg).</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I forskriften kan det fastsettes nærmere bestemmelser om kvotedeling.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Sentralisert salg kan som hovedregel bare finne sted når forhold på det aktuelle eksportmarked gjør dette berettiget.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Departementet kan i særlige tilfelle dispensere fra vedtak som er gjort etter første ledd når berørte organisasjoner har hatt anledning til å uttale seg.</article></article><article class="legalArticle" data-lovdata-URL="LTI/lov/1990-04-27-9/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Salgsvilkår og minsteeksportpriser</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Departementet kan ved forskrift bestemme at salg til utlandet av fisk og fiskevarer bare kan finne sted på nærmere bestemte salgsvilkår. Ved slik forskrift kan det også fastsettes minsteeksportpriser når dette skjer av hensyn til internasjonale avtaler.</article></article><article class="legalArticle" data-lovdata-URL="LTI/lov/1990-04-27-9/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avgift</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Departementet kan fastsette forskrift om at det skal svares:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/1/punkt/1/" id="paragraf-6-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/1/punkt/1/ledd/1/" id="paragraf-6-ledd-1-punkt-1-ledd-1">en årlig avgift til Eksportutvalget som betales av den enkelte eksportør.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/1/punkt/2/" id="paragraf-6-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/1/punkt/2/ledd/1/" id="paragraf-6-ledd-1-punkt-2-ledd-1">en avgift beregnet av fob-verdien ved eksport av varer som omfattes av loven her.</article></article></li></ul></article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Avgiftens størrelse fastsettes av departementet. Avgift som oppkreves etter første ledds bokstav b) kan inndrives ved utpanting.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Avgift som innbetales i medhold av paragrafen her kan bl.a. nyttes til:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/6/ledd/3/punkt/1/" id="paragraf-6-ledd-3-punkt-1"><span class="data-originalId">-</span><article class="legalP" data-absoluteaddress="/paragraf/6/ledd/3/punkt/1/ledd/1/" id="paragraf-6-ledd-3-punkt-1-ledd-1">administrative kostnader ved drift av Eksportutvalget</article></article></li><li data-li-identifier="-" data-name="-"><article class="listArticle" data-absoluteaddress="/paragraf/6/ledd/3/punkt/2/" id="paragraf-6-ledd-3-punkt-2"><span class="data-originalId">-</span><article class="legalP" data-absoluteaddress="/paragraf/6/ledd/3/punkt/2/ledd/1/" id="paragraf-6-ledd-3-punkt-2-ledd-1">kontroll etter § 7 i loven her</article></article></li><li data-li-identifier="-" data-name="-"><article class="listArticle" data-absoluteaddress="/paragraf/6/ledd/3/punkt/3/" id="paragraf-6-ledd-3-punkt-3"><span class="data-originalId">-</span><article class="legalP" data-absoluteaddress="/paragraf/6/ledd/3/punkt/3/ledd/1/" id="paragraf-6-ledd-3-punkt-3-ledd-1">informasjon til næringen</article></article></li><li data-li-identifier="-" data-name="-"><article class="listArticle" data-absoluteaddress="/paragraf/6/ledd/3/punkt/4/" id="paragraf-6-ledd-3-punkt-4"><span class="data-originalId">-</span><article class="legalP" data-absoluteaddress="/paragraf/6/ledd/3/punkt/4/ledd/1/" id="paragraf-6-ledd-3-punkt-4-ledd-1">markedstiltak</article></article></li><li data-li-identifier="-" data-name="-"><article class="listArticle" data-absoluteaddress="/paragraf/6/ledd/3/punkt/5/" id="paragraf-6-ledd-3-punkt-5"><span class="data-originalId">-</span><article class="legalP" data-absoluteaddress="/paragraf/6/ledd/3/punkt/5/ledd/1/" id="paragraf-6-ledd-3-punkt-5-ledd-1">annet eksportfremmende arbeid</article></article></li></ul></article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Departementet gir nærmere bestemmelser om oppkreving og anvendelse av innkomne avgiftsmidler. Departementet kan bestemme at en bestemt del av midlene skal gis som tilskudd til driften av en interesseorganisasjon for produsenter og eksportører.</article></article><article class="legalArticle" data-lovdata-URL="LTI/lov/1990-04-27-9/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll med eksporten</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet kan gi forskrifter om kontroll med at eksporten av fisk og fiskevarer skjer i samsvar med bestemmelser fastsatt i eller i medhold av denne lov.</article></article><article class="legalArticle" data-lovdata-URL="LTI/lov/1990-04-27-9/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den som driver virksomhet eller akter å drive virksomhet som faller inn under loven, plikter å gi de opplysninger om virksomheten som er nødvendig for forvaltningens saksbehandling etter loven. Kongen kan ved forskrift gi nærmere bestemmelser om utstrekningen og gjennomføringen av opplysningsplikten.</article></article><article class="legalArticle" data-lovdata-URL="LTI/lov/1990-04-27-9/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straffansvar</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som forsettlig eller uaktsomt overtrer bestemmelser gitt i eller i medhold av loven, straffes med bøter. På samme måte straffes medvirkning og forsøk.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Er overtredelsen foretatt av noen som har handlet på vegne av et selskap eller en annen sammenslutning eller en stiftelse, kan bøtestraff ilegges virksomheten som sådan. Ved utmålingen av straff etter dette ledd skal det særlig legges vekt på om overtredelsen er foretatt for å fremme virksomhetens interesser og om virksomheten har hatt fordel av overtredelsen.</article></article><article class="legalArticle" data-lovdata-URL="LTI/lov/1990-04-27-9/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne lov trer i kraft fra den dato Kongen bestemmer.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Samtidig oppheves lov av 30. juni 1955 om regulering av og kontroll med produksjon, omsetning og utførsel av fisk og fiskevarer. Bestemmelser gitt med hjemmel i nevnte lov eller med hjemmel i mellombels lov av 13. desember 1946 nr. 30 utførsleforbod gjelder fortsatt, så langt de ikke strider mot bestemmelser i denne lov, inntil de blir opphevet eller avløst ved bestemmelser truffet i medhold av denne lov.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Lov av 14. mars 1958 nr. 2 om avgift på tørrfisk til fordel for fellesreklame og fellespropaganda for tørrfisknæringen oppheves fra den tid Kongen bestemmer.</article></article></main></body></html>