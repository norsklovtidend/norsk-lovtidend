<!DOCTYPE html><html lang="no"><head><title>Forskrift om tilskott til anskaffelse av nye livdyr etter nedslaktning av sauebesetning på grunn av sjukdommen mædi.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1990-03-30-236</dd><dt class="dokid">DokumentID</dt><dd class="dokid">LTI/forskrift/1990-03-30-236</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1990 Nr. 5</dd><dt class="dateInForce">I kraft fra</dt><dd class="dateInForce">1990-04-10</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1990-04-20</dd><dt class="title">Tittel</dt><dd class="title">Forskrift om tilskott til anskaffelse av nye livdyr etter nedslaktning av sauebesetning på grunn av sjukdommen mædi.</dd><dt class="refid">RefID</dt><dd class="refid">forskrift/1990-03-30-236</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til anskaffelse av nye livdyr etter nedslaktning av sauebesetning på grunn av sjukdommen mædi.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTI/forskrift/1990-03-30-236" id="dokument"><h1>Forskrift om tilskott til anskaffelse av nye livdyr etter nedslaktning av sauebesetning på grunn av sjukdommen mædi.</h1><article class="legalP" data-absoluteaddress="/ledd/1/" id="ledd-1">Forskriften er fastsatt av Landbruksdepartementet 30. mars 1990 med hjemmel i Jordbruksavtalen og etter samråd med Norges Bondelag og Norsk Bonde- og Småbrukarlag.</article><article class="legalArticle" data-lovdata-URL="LTI/forskrift/1990-03-30-236/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Tilskott skal bare gis til anskaffelse av nye livdyr etter nedslaktning av besetning smittet med mædi. Med smittet besetning forstås i denne sammenheng besetning som distriktsveterinæren har erklært smittet etter anmodning av Veterinæravdelingen i Landbruksdepartementet. Smitteerklæringen må foreligge skriftlig.</article></article><article class="legalArticle" data-lovdata-URL="LTI/forskrift/1990-03-30-236/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">For å kunne få tilskott må det ikke settes inn nye livdyr i en besetning etter nedslakting med mindre:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Sauefjøset, innredning m.v. først er grundig reingjort og desinfisert på en slik måte at det kan godkjennes av distriktsveterinæren. Godkjennelsen må foreligge skriftlig.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Veterinæravdelingen, eller den denne bemyndiger, i hvert enkelt tilfelle har godkjent besetningen(e) som skal levere dyrene. Godkjenningen skal skje på grunnlag av bl.a. den alminnelige helsetilstand i den aktuelle besetning, tidligere livdyrutveksling, resultat av undersøkelser av lunger fra slaktedyr og blodprøver, samt opplysninger om beiteforhold, herunder også tidligere og framtidige beiteforhold for den besetning som skal fornyes.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Søknad om godkjenning som nevnt ovenfor, skal sendes på særskilt skjema til Veterinæravdelingen gjennom distriktsveterinær og fylkesveterinær, som begge skal gi uttalelse i saken.</article></article><article class="legalArticle" data-lovdata-URL="LTI/forskrift/1990-03-30-236/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Deltaking i værring er ikke tillatt uten samtykke fra Veterinæravdelingen og avlsutvalget for sau i vedkommende fylke.</article></article><article class="legalArticle" data-lovdata-URL="LTI/forskrift/1990-03-30-236/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Tilskottet er kr 600,- pr innkjøpt livdyr dersom innkjøpet skjer innen ett år fra dokumentert slaktedato for besetningen.</article></article><article class="legalArticle" data-lovdata-URL="LTI/forskrift/1990-03-30-236/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tilskottet er kr 600,- pr innkjøpt livdyr påsatt av egen avl på tidligere innkjøpt grunnstamme, når rekrutteringen skjer minst ett år etter dokumentert slaktedato og ikke senere enn 5 år fra samme dato.</article></article><article class="legalArticle" data-lovdata-URL="LTI/forskrift/1990-03-30-236/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tilskott til anskaffelse av nye livdyr ved kjøp eller ved eget oppal er begrenset til antallet vinterfôra dyr som ble slaktet.</article></article><article class="legalArticle" data-lovdata-URL="LTI/forskrift/1990-03-30-236/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tilskottet utbetales bare når det er dokumentert at anskaffelse har funnet sted og at betingelsene i § 2 er oppfylt. Avregningsoppgave fra slakteriet dokumenterer slaktedato og besetningens størrelse ved slakting.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Når det søkes om tilskott for økning av besetningen ved eget oppal på tidligere innkjøpt grunnstamme, skal oppgaven attesteres av landbrukskontoret på grunnlag av husdyroppgave pr 31. desember.</article></article><article class="legalArticle" data-lovdata-URL="LTI/forskrift/1990-03-30-236/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Søknad om tilskott sendes Tiltaksfond for Småfe og Fjørfe m.m på eget skjema med de vedlegg som saken krever.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Søknadsskjema er å få i Landbruksdepartementet.</article></article><article class="legalArticle" data-lovdata-URL="LTI/forskrift/1990-03-30-236/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft fra 10. april 1990. Fra samme dato oppheves forskrift om tilskott til anskaffelse av nye livdyr etter nedslakting av sauebesetning på grunn av mædisjuke fastsatt av Landbruksdepartementet 30. august 1977.</article></article></main></body></html>