<!DOCTYPE html><html lang="no"><head><title>Forskrift om politivedtekt, Alta kommune, Finnmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:08</dd><dt class="legacyID">Datokode</dt><dd class="legacyID">FOR-1990-06-19-511</dd><dt class="dokid">DokumentID</dt><dd class="dokid">LTII/forskrift/1990-06-19-511</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1990 Nr. 7</dd><dt class="appliesTo">Gjelder for</dt><dd class="appliesTo">Alta kommune, Finnmark.</dd><dt class="dateOfPublication">Kunngjort</dt><dd class="dateOfPublication">1990-07-17</dd><dt class="titleShort">Korttittel</dt><dd class="titleShort">Forskrift om politivedtekt</dd><dt class="title">Tittel</dt><dd class="title">Forskrift om politivedtekt, Alta kommune, Finnmark.</dd><dt class="refid">RefID</dt><dd class="refid">forskrift/1990-06-19-511</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Alta kommune, Finnmark.<ul class="tocSubUl"><li>Kapittel I. Alminnelige bestemmelser<ul class="tocSubUl"><li>§ 1.</li><li>§ 2.</li></ul></li><li>Kapittel II. Orden på offentlig sted<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li></ul></li><li>Kapittel III. Ferdsel og renhold på offentlig sted<ul class="tocSubUl"><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li></ul></li><li>Kapittel IV. Dyr<ul class="tocSubUl"><li>§ 17.</li><li>§ 18.</li></ul></li><li>Kapittel V. Offentlige innretninger og anlegg<ul class="tocSubUl"><li>§ 19.</li><li>§ 20.</li><li>§ 21.</li></ul></li><li>Kapittel VI. Offentlige forestillinger<ul class="tocSubUl"><li>§ 22.</li><li>§ 23.</li></ul></li><li>Kapittel VII. Barn<ul class="tocSubUl"><li>§ 24.</li><li>§ 25.</li></ul></li><li>Kapittel VIII. Forskjellige bestemmelser<ul class="tocSubUl"><li>§ 26.</li><li>§ 27.</li><li>§ 28.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1990-06-19-511" id="dokument"><h1>Forskrift om politivedtekt, Alta kommune, Finnmark.</h1><article class="legalP" data-absoluteaddress="/ledd/1/" id="ledd-1">Justis- og politidepartementet stadfester 19. juni 1990, med noen små endringer vedtak av Alta kommunestyre 16. februar 1990 om ny politivedtekt for Alta kommune, Finnmark fylke, jfr. kgl.res. av 16. januar 1925 og 19. august 1932, lov av 6. juni 1891 om politivedtekter for herredene i riket, lov av 22. mai 1875 om adgangen til å gi dramatiske og andre offentlige forestillinger m.v. og lov av 17. juni 1932 om tillegg til politilovgivningen.</article> <article class="defaultP" margin-top="true">Vedtekten lyder:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1990-06-19-511/KAPITTEL_1" data-partID="k1"><h2>Kapittel I. Alminnelige bestemmelser</h2><article class="legalArticle" data-lovdata-URL="LTII/forskrift/1990-06-19-511/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentlig sted forstås i denne vedtekt gate, vei, gang- og sykkelvei, sti, park, torg, plass, bru, brygge, kai, strand, anlegg eller annet sted som er alminnelig beferdet eller bestemt for alminnelig ferdsel.</article></article><article class="legalArticle" data-lovdata-URL="LTII/forskrift/1990-06-19-511/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikter som i denne vedtekt er lagt på eier av hus eller grunn, hviler også på den som fester, bruker, leier eller bestyrer hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1990-06-19-511/KAPITTEL_2" data-partID="k2"><h2>Kapittel II. Orden på offentlig sted</h2><article class="legalArticle" data-lovdata-URL="LTII/forskrift/1990-06-19-511/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Enhver plikter straks å rette seg etter de pålegg, tegn eller signaler som politiet gir for å opprettholde den alminnelige orden, regulere ferdselen eller trygge publikum.</article></article><article class="legalArticle" data-lovdata-URL="LTII/forskrift/1990-06-19-511/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller i umiddelbar nærhet av offentlig sted må ingen delta i oppløp eller sammenstimling, eller lage larm eller bråk eller opptre på en måte som forstyrrer den alminnelige orden eller ferdsel.</article></article><article class="legalArticle" data-lovdata-URL="LTII/forskrift/1990-06-19-511/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Samles mange mennesker ved inngangen til forsamlingslokale, sportsplass, utsalgssted eller lignende, skal de stille seg i kø og for øvrig rette seg etter de pålegg som politiet eller arrangøren gir for å opprettholde den alminnelige orden eller regulere ferdselen.</article></article><article class="legalArticle" data-lovdata-URL="LTII/forskrift/1990-06-19-511/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den som vil arrangere folketog, friluftsmøte, sportsstevne e.l. på offentlig sted, skal på forhånd gi politiet melding om dette. Slik melding skal også gis av den som på eller ut mot offentlig sted vil fremføre sang eller musikk, stelle til oppvisning eller framvisning eller gjøre bruk av høyttaler.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Politiet kan forby tilstelninger som nevnt i første ledd når det finner dette påkrevet for å opprettholde den alminnelige orden eller trygge ferdselen.</article></article><article class="legalArticle" data-lovdata-URL="LTII/forskrift/1990-06-19-511/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">På eller i umiddelbar nærhet av offentlig sted er det forbudt:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/5/ledd/1/punkt/1/" id="kapittel-2-paragraf-5-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/5/ledd/1/punkt/1/ledd/1/" id="kapittel-2-paragraf-5-ledd-1-punkt-1-ledd-1">å skyte med gevær eller annet skytevåpen eller med bue, sprettert o.l.,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/5/ledd/1/punkt/2/" id="kapittel-2-paragraf-5-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/5/ledd/1/punkt/2/ledd/1/" id="kapittel-2-paragraf-5-ledd-1-punkt-2-ledd-1">å bære ladd våpen,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/5/ledd/1/punkt/3/" id="kapittel-2-paragraf-5-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/5/ledd/1/punkt/3/ledd/1/" id="kapittel-2-paragraf-5-ledd-1-punkt-3-ledd-1">å brenne av krutt, fyrverkeri eller eksplosive stoffer,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/5/ledd/1/punkt/4/" id="kapittel-2-paragraf-5-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/5/ledd/1/punkt/4/ledd/1/" id="kapittel-2-paragraf-5-ledd-1-punkt-4-ledd-1">å kaste stein, snøball eller annet som kan være til skade for dem som ferdes der,</article></article></li><li data-li-identifier="5." data-name="5."><article class="listArticle" data-absoluteaddress="/kapittel/2/paragraf/5/ledd/1/punkt/5/" id="kapittel-2-paragraf-5-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/2/paragraf/5/ledd/1/punkt/5/ledd/1/" id="kapittel-2-paragraf-5-ledd-1-punkt-5-ledd-1">å kaste glass, spiker, papir, fruktskall eller annet avfall,</article></article></li><li data-li-identifier="6." data-name="6."><article class="listArticle" data-absoluteaddress="/kapittel/2/paragraf/5/ledd/1/punkt/6/" id="kapittel-2-paragraf-5-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/2/paragraf/5/ledd/1/punkt/6/ledd/1/" id="kapittel-2-paragraf-5-ledd-1-punkt-6-ledd-1">å nyte, skjenke eller by frem rusdrikk,</article></article></li><li data-li-identifier="7." data-name="7."><article class="listArticle" data-absoluteaddress="/kapittel/2/paragraf/5/ledd/1/punkt/7/" id="kapittel-2-paragraf-5-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/2/paragraf/5/ledd/1/punkt/7/ledd/1/" id="kapittel-2-paragraf-5-ledd-1-punkt-7-ledd-1">å spille om penger,</article></article></li><li data-li-identifier="8." data-name="8."><article class="listArticle" data-absoluteaddress="/kapittel/2/paragraf/5/ledd/1/punkt/8/" id="kapittel-2-paragraf-5-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/2/paragraf/5/ledd/1/punkt/8/ledd/1/" id="kapittel-2-paragraf-5-ledd-1-punkt-8-ledd-1">å etterlate ekskrementer etter hunder.</article></article></li></ul></article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1990-06-19-511/KAPITTEL_3" data-partID="k3"><h2>Kapittel III. Ferdsel og renhold på offentlig sted</h2><article class="legalArticle" data-lovdata-URL="LTII/forskrift/1990-06-19-511/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller ut over offentlig sted er det forbudt å sette eller henge noe som kan være til hinder eller ulempe for ferdselen.</article></article><article class="legalArticle" data-lovdata-URL="LTII/forskrift/1990-06-19-511/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Politiet kan forby aking og enhver annen form for sport, lek eller spill på bestemt offentlig sted når dette er påkrevd av hensyn til ferdselen eller den alminnelige orden.</article></article><article class="legalArticle" data-lovdata-URL="LTII/forskrift/1990-06-19-511/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Oppføring, nedriving eller reparasjon av bygning, graving eller annet arbeid, på eller ut mot offentlig sted som kan medføre fare for ferdselen, skal på forhånd meldes til politiet. Politiet kan bestemme hvorledes arbeidsstedet skal holdes avsperret og påby andre sikkerhetstiltak.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Inntil arbeidet er utført, skal det ved sperringen settes opp et tilstrekkelig antall tente lykter når det er mørkt eller usiktbart vær.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Åpne grøfter skal snarest mulig fylles, stampes eller jevnes.</article></article><article class="legalArticle" data-lovdata-URL="LTII/forskrift/1990-06-19-511/§11" data-name="§11" data-partID="§11" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Markiser, skilt, oppslag, flaggstenger, utstillingskasser e.l. som vender ut mot offentlig sted skal være forsvarlig fastgjort. Markiser skal være anbrakt så høyt at underkanten er minst 2,25 m over grunnen.</article></article><article class="legalArticle" data-lovdata-URL="LTII/forskrift/1990-06-19-511/§12" data-name="§12" data-partID="§12" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Sprengningsarbeid på eller i umiddelbar nærhet av offentlig sted skal på forhånd meldes til politiet, som kan påby særlige sikkerhetstiltak.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Ved sprengningsarbeid må det vises nødvendig forsiktighet. Publikum må varsles i tide.</article></article><article class="legalArticle" data-lovdata-URL="LTII/forskrift/1990-06-19-511/§13" data-name="§13" data-partID="§13" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Stoppekraner for vanntilførselen på offentlig sted skal være forsynt med kapsel eller lokk i plan med grunnen.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Avløpsrenner på offentlig sted skal være i plan med grunnen. Tak og avløpsrenner som føres ut til offentlig sted skal holdes rene og tette.</article></article><article class="legalArticle" data-lovdata-URL="LTII/forskrift/1990-06-19-511/§14" data-name="§14" data-partID="§14" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Når snø eller is truer med å falle fra hustak mot offentlig sted, skal eieren straks sette opp avvisere som gjør det tydelig at ferdselen er forbundet med fare eller ulempe og snarest sørge for at taket blir ryddet.</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Eier av hus eller grunn mot offentlig sted plikter etter takras å rydde dersom raset er til hinder for den alminnelige ferdsel.</article><article class="legalP" data-absoluteaddress="/kapittel/3/paragraf/7/ledd/3/" id="kapittel-3-paragraf-7-ledd-3">Snø og is fra gårdsplass, tomt eller hage må ikke kastes på offentlig sted.</article></article><article class="legalArticle" data-lovdata-URL="LTII/forskrift/1990-06-19-511/§15" data-name="§15" data-partID="§15" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Den som driver salg på eller ut mot offentlig sted skal sørge for at området ikke skjemmes eller tilsmusses av virksomheten. Eieren plikter å sørge for at det blir satt opp et tilstrekkelig antall kurver for papir og avfall.</article><article class="legalP" data-absoluteaddress="/kapittel/3/paragraf/8/ledd/2/" id="kapittel-3-paragraf-8-ledd-2">Den som arrangerer tilstelning på offentlig sted, skal sørge for at papir og annet avfall blir fjernet etter arrangementet.</article></article><article class="legalArticle" data-lovdata-URL="LTII/forskrift/1990-06-19-511/§16" data-name="§16" data-partID="§16" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Politiet kan forby eller gi regulerende bestemmelser for ferdselen på islagt vann, sjø eller elv.</article><article class="legalP" data-absoluteaddress="/kapittel/3/paragraf/9/ledd/2/" id="kapittel-3-paragraf-9-ledd-2">Den som skjærer åpninger i isen der det foregår ferdsel, skal innhegne åpningene på betryggende måte.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1990-06-19-511/KAPITTEL_4" data-partID="k4"><h2>Kapittel IV. Dyr</h2><article class="legalArticle" data-lovdata-URL="LTII/forskrift/1990-06-19-511/§17" data-name="§17" data-partID="§17" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det er forbudt å la hest, kyr og sau gå løs på eller ved offentlig sted uten forsvarlig tilsyn.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Fjærfe må ikke slippes ut på offentlig sted.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Sirkusdyr eller ville dyr må ikke føres på offentlig sted uten politiets tillatelse.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Første ledd gjelder innen Alta tettsted fra Hjemmeluft til Transfarelv bru, samt på og langs E 6 i hele Alta kommune.</article></article><article class="legalArticle" data-lovdata-URL="LTII/forskrift/1990-06-19-511/§18" data-name="§18" data-partID="§18" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Politiet kan bestemme at hund som kan forulempe mennesker eller dyr, på offentlig sted skal holdes i bånd eller være forsynt med munnkurv.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Tisper må i løpetiden ikke gå løs på offentlig sted.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Hund må ikke gå løs i Alta tettsted uten å være ledsaget på forsvarlig måte av eier eller besitter.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Politiet kan ta i forvaring hund som går løs i strid med bestemmelsene i denne paragraf. Unnlater den som eier eller besitter hunden å hente den innen tre dager etter at vedkommende er varslet personlig eller ved kunngjøring i avisen, kan politiet selge eller avlive hunden.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1990-06-19-511/KAPITTEL_5" data-partID="k5"><h2>Kapittel V. Offentlige innretninger og anlegg</h2><article class="legalArticle" data-lovdata-URL="LTII/forskrift/1990-06-19-511/§19" data-name="§19" data-partID="§19" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Lovlig oppsatte kunngjøringer og plakater må ikke fjernes eller skades av uvedkommende.</article></article><article class="legalArticle" data-lovdata-URL="LTII/forskrift/1990-06-19-511/§20" data-name="§20" data-partID="§20" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Uvedkommende må ikke klatre på gjerde eller annen innhegning om offentlig anlegg, eller klatre i lykte- og ledningsstolper.</article></article><article class="legalArticle" data-lovdata-URL="LTII/forskrift/1990-06-19-511/§21" data-name="§21" data-partID="§21" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">På kirkegård er det forbudt å sykle og ake eller å drive sport, lek, spill eller annet som ikke sømmer seg der.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">Det er forbudt å trenge inn på kirkegård når den er stengt for besøk. Løse hunder må ikke slippes inn eller tas med på kirkegård.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1990-06-19-511/KAPITTEL_6" data-partID="k6"><h2>Kapittel VI. Offentlige forestillinger</h2><article class="legalArticle" data-lovdata-URL="LTII/forskrift/1990-06-19-511/§22" data-name="§22" data-partID="§22" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Den som vil arrangere konsert og forestilling m.v. som nevnt i lov av 22. mai 1875 §§ 1 og 4, samt som næring holde offentlig dans, tivoliarrangementer, e.l. må innhente politiets tillatelse til dette.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Arrangøren skal i god tid på forhånd sende søknad til politiet om tid og sted for forestillingen m.v. og om hvem som er den ansvarlige.</article><article class="legalP" data-absoluteaddress="/kapittel/6/paragraf/1/ledd/3/" id="kapittel-6-paragraf-1-ledd-3">Politiet kan sette vilkår for tillatelsen.</article><article class="legalP" data-absoluteaddress="/kapittel/6/paragraf/1/ledd/4/" id="kapittel-6-paragraf-1-ledd-4">Forestilling m.v. skal være slutt kl. 0100. Politiet kan i særlige tilfeller dispensere fra denne bestemmelsen.</article><article class="legalP" data-absoluteaddress="/kapittel/6/paragraf/1/ledd/5/" id="kapittel-6-paragraf-1-ledd-5">Politiet skal gis passende plass ved enhver forestilling m.v. som nevnt i første ledd.</article></article><article class="legalArticle" data-lovdata-URL="LTII/forskrift/1990-06-19-511/§23" data-name="§23" data-partID="§23" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Ingen må ved støy eller på annen måte hindre eller avbryte forestillingen m.v. eller forstyrre andre tilstedeværende. Berusede personer må ikke gis adgang til forestilling m.v. Når hensynet til offentlig ro og orden krever det, kan politiet avbryte forestilling m.v. som nevnt i § 22.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1990-06-19-511/KAPITTEL_7" data-partID="k7"><h2>Kapittel VII. Barn</h2><article class="legalArticle" data-lovdata-URL="LTII/forskrift/1990-06-19-511/§24" data-name="§24" data-partID="§24" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Barn under 14 år som på egen hånd streifer om på offentlig sted etter kl. 2100 i tiden fra 1. oktober til 30. april eller etter kl. 2300 fra 1. mai til 30. september, kan politiet bringe eller vise hjem.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Foreldre og andre foresatte har så vidt mulig å sørge for at små barn i deres varetekt er under tilsyn når de ferdes på offentlig sted.</article></article><article class="legalArticle" data-lovdata-URL="LTII/forskrift/1990-06-19-511/§25" data-name="§25" data-partID="§25" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Barn under 14 år har ikke adgang til offentlig dans som nevnt i § 22 etter kl 2100 i tiden fra 1. oktober til 30. april eller etter kl. 2300 fra 1. mai til 30. september uten i følge med sine foreldre eller andre foresatte.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1990-06-19-511/KAPITTEL_8" data-partID="k8"><h2>Kapittel VIII. Forskjellige bestemmelser</h2><article class="legalArticle" data-lovdata-URL="LTII/forskrift/1990-06-19-511/§26" data-name="§26" data-partID="§26" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Unnlater noen å utføre noe vedkommende etter denne vedtekt eller etter pålegg gitt med hjemmel i vedtekten har plikt til, kan politiet la det utføre på hans vegne eller sørge for at det nødvendige blir gjort for å hindre at forsømmelsen volder skade eller ulempe for andre.</article><article class="legalP" data-absoluteaddress="/kapittel/8/paragraf/1/ledd/2/" id="kapittel-8-paragraf-1-ledd-2">Politiet kan også hindre eller stanse handlinger som er forbudt etter denne vedtekt eller rydde av veien ulemper som skyldes at noen har forbrutt seg mot vedtekten.</article></article><article class="legalArticle" data-lovdata-URL="LTII/forskrift/1990-06-19-511/§27" data-name="§27" data-partID="§27" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Overtredelse av denne vedtekt eller av pålegg gitt i medhold av vedtekten straffes etter straffelovens § 339 nr. 2 hvis ikke strengere straffebestemmelser kommer til anvendelse.</article></article><article class="legalArticle" data-lovdata-URL="LTII/forskrift/1990-06-19-511/§28" data-name="§28" data-partID="§28" data-absoluteaddress="/kapittel/8/paragraf/3/" id="kapittel-8-paragraf-3"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/8/paragraf/3/ledd/1/" id="kapittel-8-paragraf-3-ledd-1">Denne vedtekt trer i kraft 1 måned etter at den er stadfestet av Justis- og politidepartementet.</article><article class="legalP" data-absoluteaddress="/kapittel/8/paragraf/3/ledd/2/" id="kapittel-8-paragraf-3-ledd-2">Fra samme tid opphører politivedtektene for Alta kommune stadfestet 1. desember 1953 med senere endringer å gjelde.</article></article></section></main></body></html>