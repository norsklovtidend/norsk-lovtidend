<!DOCTYPE html><html lang="no"><head><title>Forskrift til plan- og bygningslovens §§ 63 nr. 2 første ledd, 65 første ledd, 66 nr. 1 første ledd, 69 nr. 1 og 3, 74 nr. 2, 75 nr. 1, 76, 78 nr. 1 tredje ledd, 79, 93 første ledd, 103 nr. 1, 104 og 107, Skedsmo kommune, Akershus.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:15</dd><dt class="legacyID">Datokode</dt><dd class="legacyID">FOR-1990-08-22-662</dd><dt class="dokid">DokumentID</dt><dd class="dokid">LTII/forskrift/1990-08-22-662</dd><dt class="ministry">Departement</dt><dd class="ministry"><ul><li>KO</li></ul></dd><dt class="publishedIn">Publisert i</dt><dd class="publishedIn">Avd II 1990 Nr. 9</dd><dt class="dateInForce">I kraft fra</dt><dd class="dateInForce">1990-09-10</dd><dt class="appliesTo">Gjelder for</dt><dd class="appliesTo">Skedsmo kommune, Akershus.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li><li>lov/1985-06-14-77</li></ul></dd><dt class="dateOfPublication">Kunngjort</dt><dd class="dateOfPublication">1990-09-05</dd><dt class="titleShort">Korttittel</dt><dd class="titleShort">Forskrift til plan- og bygningslovens</dd><dt class="title">Tittel</dt><dd class="title">Forskrift til plan- og bygningslovens §§ 63 nr. 2 første ledd, 65 første ledd, 66 nr. 1 første ledd, 69 nr. 1 og 3, 74 nr. 2, 75 nr. 1, 76, 78 nr. 1 tredje ledd, 79, 93 første ledd, 103 nr. 1, 104 og 107, Skedsmo kommune, Akershus.</dd><dt class="refid">RefID</dt><dd class="refid">forskrift/1990-08-22-662</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til plan- og bygningslovens §§ 63 nr. 2 første ledd, 65 første ledd, 66 nr. 1 første ledd, 69 nr. 1 og 3, 74 nr. 2, 75 nr. 1, 76, 78 nr. 1 tredje ledd, 79, 93 første ledd, 103 nr. 1, 104 og 107, Skedsmo kommune, Akershus.<ul class="tocSubUl"><li>Bestemmelser om lekeplasser for barn i forbindelse med regulerings- og bebyggelsesplaner for boliger</li><li>Bestemmelser om avkjørsel og parkering av biler, motorsykler og sykler for bebyggelsens behov:</li></ul></li></ul></dd></dl></header><main class="documentBody" data-lovdata-URL="LTII/forskrift/1990-08-22-662" id="dokument"><h1>Forskrift til plan- og bygningslovens §§ 63 nr. 2 første ledd, 65 første ledd, 66 nr. 1 første ledd, 69 nr. 1 og 3, 74 nr. 2, 75 nr. 1, 76, 78 nr. 1 tredje ledd, 79, 93 første ledd, 103 nr. 1, 104 og 107, Skedsmo kommune, Akershus.</h1><article class="legalP" data-absoluteaddress="/ledd/1/" id="ledd-1">Kommunaldepartementet har 22. august 1990 med hjemmel i § 4 i plan- og bygningsloven av 14. juni 1985 nr. 77 stadfestet vedtak fra Skedsmo kommunestyre 9. oktober 1989 om vedtekter til §§ 63 nr. 2 første ledd, 65 første ledd, 66 nr. 1 første ledd, 69 nr. 1 og 3, 74 nr. 2, 75 nr. 1, 76, 78 nr. 1 tredje ledd, 79, 93 første ledd, 103 nr. 1, 104 og 107 i plan- og bygningsloven for Skedsmo kommune og om oppheving av vedtektene til bygningsloven av 1965, dog slik at opphevingen ikke omfatter vedtekten til bygningsloven av 1965 § 82, stadfestet 4. oktober 1969.</article><article class="legalP" data-absoluteaddress="/ledd/2/" id="ledd-2">Vedtektene skal lyde slik:</article> <article class="defaultP" margin-top="true">Til § 63 nr. 2 første ledd, nytt nest siste punktum:</article><article class="legalP" data-absoluteaddress="/ledd/3/" id="ledd-3">Medfører delingen at disse krav ikke lenger oppfylles både for hovedbølet og for den delen som søkes fradelt, skal søkeren vise hvordan kravene kan tilfredsstilles på annen måte. Bygningsrådet kan i slike tilfelle stille vilkår om at kravene sikres og om opparbeidelse.</article> <article class="defaultP" margin-top="true">Til § 65 første ledd:</article><article class="legalP" data-absoluteaddress="/ledd/4/" id="ledd-4">Eiendom må ikke deles, bygning må ikke føres opp eller tas i bruk til opphold for mennesker eller dyr med mindre det er tilfredsstillende adgang til hygienisk betryggende og tilstrekkelig drikkevann og tilstrekkelig vann til brannslukking.</article> <article class="defaultP" margin-top="true">Til § 66 nr. 1 første ledd:</article><article class="legalP" data-absoluteaddress="/ledd/5/" id="ledd-5">Før eiendom fradeles eller bebygges kan bygningsrådet stille krav om opparbeidelse av adkomstvei i samsvar med § 67, 1. ledd, bokstav a. Paragraf 67 nr. 3 gjelder for slike veier.</article> <article class="defaultP" margin-top="true">Til § 69 nr. 1:</article><article class="legalP" data-absoluteaddress="/ledd/6/" id="ledd-6">Kommunestyret kan fastsette normer for parkeringsdekning for de enkelte kategorier bebyggelse. Bygningsrådet kan kreve snuplass på egen grunn.</article> <article class="defaultP" margin-top="true">Til § 69 nr. 3:</article><article class="legalP" data-absoluteaddress="/ledd/7/" id="ledd-7">I reguleringsplaner og bebyggelsesplaner skal gjøres rede for plassering av de anlegg som nevnt i § 69 nr. 1.</article><article class="legalP" data-absoluteaddress="/ledd/8/" id="ledd-8">Anleggene må vises i sin sammenheng med kjøreveier, gangveier og friareal. Ved anlegg av parkerings- og/eller garasjeplasser kan bygningsrådet kreve opparbeidet snuplass på egen grunn.</article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1990-08-22-662/KAPITTEL_1" data-partID="k1"><h2><i>Bestemmelser om lekeplasser for barn i forbindelse med regulerings- og bebyggelsesplaner for boliger</i></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/punkt/1/" id="kapittel-1-punkt-1"><span class="data-originalId">1.</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Barnehager/daghjem.</article><article class="legalP" data-absoluteaddress="/kapittel/1/punkt/1/ledd/2/" id="kapittel-1-punkt-1-ledd-2">Til barneinstitusjoner avsettes 2.000 m<sup>2</sup> tomteareal pr. 250 boligenheter.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/punkt/2/" id="kapittel-1-punkt-2"><span class="data-originalId">2.</span><article class="legalP" data-absoluteaddress="/kapittel/1/punkt/2/ledd/1/" id="kapittel-1-punkt-2-ledd-1">Sentrale lekefelt.</article><article class="legalP" data-absoluteaddress="/kapittel/1/punkt/2/ledd/2/" id="kapittel-1-punkt-2-ledd-2">Sentrale lekefelter forutsettes anlagt for boligområder med 600 boligenheter eller mer. Avstand til lekefelt skal ikke være mer enn 400 m. Feltet skal være 6-7 daa, ha variert terreng og gi muligheter for virksomhet som ikke innpasses i mindre lekeplasser som byggelekeplass, plaskedam og akebakker og slik at toaletter og leskur kan anlegges. I feltet kan innpasses ballfelt og kvartalslekeplasser som nevnt nedenfor.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/punkt/3/" id="kapittel-1-punkt-3"><span class="data-originalId">3.</span><article class="legalP" data-absoluteaddress="/kapittel/1/punkt/3/ledd/1/" id="kapittel-1-punkt-3-ledd-1">Ballplass.</article><article class="legalP" data-absoluteaddress="/kapittel/1/punkt/3/ledd/2/" id="kapittel-1-punkt-3-ledd-2">For boligfelt med inntil 200 boligenheter skal det avsettes areal til ballfelt. Areal til dette formål bør ha en arealstørrelse på minst 1 da, og skal ikke ha større avstand fra nærmeste boligenhet enn 300 m. Ballplassen bør allikevel plasseres i god avstand fra boligene og gjerne med tilknytning til turvei eller større naturområde, og med trafikksikker adkomst.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/punkt/4/" id="kapittel-1-punkt-4"><span class="data-originalId">4.</span><article class="legalP" data-absoluteaddress="/kapittel/1/punkt/4/ledd/1/" id="kapittel-1-punkt-4-ledd-1">Kvartalslekeplass.</article><article class="legalP" data-absoluteaddress="/kapittel/1/punkt/4/ledd/2/" id="kapittel-1-punkt-4-ledd-2">For boliggruppe med 25-30 boligenheter skal det avsettes areal til kvartalslekeplass. Arealet bør være minimum 2 – 3,5 daa, og ikke ha større avstand til nærmeste bolig enn 150 m.</article><article class="legalP" data-absoluteaddress="/kapittel/1/punkt/4/ledd/3/" id="kapittel-1-punkt-4-ledd-3">Plassen bør ha variert terreng og lun beliggenhet, og plasseres noe skjermet i forhold til nærmeste bolig. Trafikksikker adkomst bør etterstrebes.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/punkt/5/" id="kapittel-1-punkt-5"><span class="data-originalId">5.</span><article class="legalP" data-absoluteaddress="/kapittel/1/punkt/5/ledd/1/" id="kapittel-1-punkt-5-ledd-1">Sandlekeplass</article><article class="legalP" data-absoluteaddress="/kapittel/1/punkt/5/ledd/2/" id="kapittel-1-punkt-5-ledd-2">For mindre boliggrupper skal det avsettes areal for sandlekeplass. Arealet bør være 50-200 m<sup>2</sup> og gi plass for sandkasse samt bord og benker for barn og voksne.</article><article class="legalP" data-absoluteaddress="/kapittel/1/punkt/5/ledd/3/" id="kapittel-1-punkt-5-ledd-3">I boligområder med stor boligkonsentrasjon skal sandlekeplassen ha et areal som gir minimum 1 m<sup>2</sup> sandflate pr. familiebolig. Plassen skal ha god solbelysning, og plasseres i synskontakt med boligene og ligge ved gangvei, skjermet fra kjørevei. Lekeredskap skal ha et støtdempende underlag.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/punkt/6/" id="kapittel-1-punkt-6"><span class="data-originalId">6.</span><article class="legalP" data-absoluteaddress="/kapittel/1/punkt/6/ledd/1/" id="kapittel-1-punkt-6-ledd-1">I områder hvor det er regulert antall boliger som anført under pkt. 1-5, men hvor boligene ikke blir bygget samlet, avgjør bygningsrådet når lekeplasser m.m. skal anlegges.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/punkt/7/" id="kapittel-1-punkt-7"><span class="data-originalId">7.</span><article class="legalP" data-absoluteaddress="/kapittel/1/punkt/7/ledd/1/" id="kapittel-1-punkt-7-ledd-1">Areal avsatt for lek skal være skilt fra kjørevei, parkeringsplasser m.v., og skal kunne være tilgjengelig fra bolig uten at kjørevei krysses.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/1/punkt/8/" id="kapittel-1-punkt-8"><span class="data-originalId">8.</span><article class="legalP" data-absoluteaddress="/kapittel/1/punkt/8/ledd/1/" id="kapittel-1-punkt-8-ledd-1">Boligbebyggelse bør ivareta terrengets forutsetning for rekreasjonsformål, og skal innenfor rimelig gangavstand fra boligen tilby friområde i slikt omfang at beboerens behov for lek og fritidsvirksomhet kan tilfredsstilles i rimelig grad. Disponibelt friareal i en avstand av 50 m fra inngangsdør med ca. 100 m<sup>2</sup> bebygget bruttoareal kan godtas.</article></article></li></ul></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1990-08-22-662/KAPITTEL_2" data-partID="k2"><h2>Bestemmelser om avkjørsel og parkering av biler, motorsykler og sykler for bebyggelsens behov:</h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/punkt/1/" id="kapittel-2-punkt-1"><span class="data-originalId">1.</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Frittliggende småhusbebyggelse skal ha biloppstillingsplass på egen tomt for 2 biler pr. boligenhet.</article><article class="legalP" data-absoluteaddress="/kapittel/2/punkt/1/ledd/2/" id="kapittel-2-punkt-1-ledd-2">Sammenhengende boligbyggelse skal ha oppstillingsplass på fellesareal for 1,5 biler pr. boligenhet.</article><article class="legalP" data-absoluteaddress="/kapittel/2/punkt/1/ledd/3/" id="kapittel-2-punkt-1-ledd-3">Hybel eller hybelbygg skal ha biloppstillingsplass på fellesareal for 1,5 biler pr. hverannen boligenhet.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/punkt/2/" id="kapittel-2-punkt-2"><span class="data-originalId">2.</span><article class="legalP" data-absoluteaddress="/kapittel/2/punkt/2/ledd/1/" id="kapittel-2-punkt-2-ledd-1">Forretningsbebyggelse skal ha oppstillingsplass på egen tomt eller på fellesareal for flere tomter tilsvarende 1 bil pr. 50 m<sup>2</sup> gulvflate i bebyggelsen. Til dette kommer lasteareal for vare- og lastebiler.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/punkt/3/" id="kapittel-2-punkt-3"><span class="data-originalId">3.</span><article class="legalP" data-absoluteaddress="/kapittel/2/punkt/3/ledd/1/" id="kapittel-2-punkt-3-ledd-1">Industri- og lagerbebyggelse skal ha oppstillingsplass på egen tomt eller fellesareal for 1 bil pr. 100 m<sup>2</sup> i bebyggelsen. I tillegg kommer lasteareal for vare- og lastebiler. Kontorer skal ha oppstillingsplasser på egen tomt eller fellesareal for 1 bil pr. 50 m<sup>2</sup> gulvflate bebyggelse.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/punkt/4/" id="kapittel-2-punkt-4"><span class="data-originalId">4.</span><article class="legalP" data-absoluteaddress="/kapittel/2/punkt/4/ledd/1/" id="kapittel-2-punkt-4-ledd-1">Institusjoner, hoteller, restauranter, forsamlingslokaler, teatre, skoler, idrettsanlegg, sykehus og andre bygningsanlegg hvor spesielle forhold gjør seg gjeldende, skal ha tilfredsstillende inn- og utkjøringsforhold samt oppstillingsplasser for biler etter bygningsrådets nærmere bestemmelser.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/2/punkt/5/" id="kapittel-2-punkt-5"><span class="data-originalId">5.</span><article class="legalP" data-absoluteaddress="/kapittel/2/punkt/5/ledd/1/" id="kapittel-2-punkt-5-ledd-1">Oppstillingsplass for motorsykler og sykler avsettes på egen tomt eller fellesareal for flere tomter etter bygningsrådets nærmere bestemmelser.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/2/punkt/6/" id="kapittel-2-punkt-6"><span class="data-originalId">6.</span><article class="legalP" data-absoluteaddress="/kapittel/2/punkt/6/ledd/1/" id="kapittel-2-punkt-6-ledd-1">Frittstående garasje eller carport plassert vinkelrett på tilliggende kjørevei, skal ha en minste avstand fra regulert veikant på 6,0 m, eller plasseres i regulert beggegrense. Frittstående garasje eller carport plassert parallelt med tilliggende kjørevei, skal ha en minste avstand fra regulert veikant på 3,0 m, eller plasseres i regulert byggegrense.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/2/punkt/7/" id="kapittel-2-punkt-7"><span class="data-originalId">7.</span><article class="legalP" data-absoluteaddress="/kapittel/2/punkt/7/ledd/1/" id="kapittel-2-punkt-7-ledd-1">Bygningsrådet kan treffe bestemmelse om flere eller færre oppstillingsplasser enn nevnt under pkt. 1-5 når trafikkforholdende på stedet tilsier det. Bygningsrådet kan godkjenne at biloppstillingsplassene helt eller delvis blir anordnet annet sted i rimelig nærhet.</article><article class="legalP" data-absoluteaddress="/kapittel/2/punkt/7/ledd/2/" id="kapittel-2-punkt-7-ledd-2">I spesielle tilfeller kan bygningsrådet gi utsettelse med plikten til å skaffe det fulle antall biloppstillingsplasser.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/2/punkt/8/" id="kapittel-2-punkt-8"><span class="data-originalId">8.</span><article class="legalP" data-absoluteaddress="/kapittel/2/punkt/8/ledd/1/" id="kapittel-2-punkt-8-ledd-1">På- og avstigning for bil samt parkeringsplasser godtas i en horisontal avstand av minst 15 m fra nærmeste vindu i boligrom i sammenhengende bebyggelse.</article></article></li></ul> <article class="defaultP" margin-top="true">Til § 74 nr. 2:</article><article class="legalP" data-absoluteaddress="/kapittel/2/ledd/1/" id="kapittel-2-ledd-1">Bygningsrådet kan i særskilte tilfelle fastsette takform, takbelegg, fasademateriale og farge.</article> <article class="defaultP" margin-top="true">Til § 75 nr. 1:</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Leilighet, herunder ett-roms leilighet, skal ha eget vannklosett og bad eller dusj.</article> <article class="defaultP" margin-top="true">Til § 76 siste punktum:</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Bygningsrådet kan kreve at nødvendig garasjeplass er sikret for eiendommens behov. Ved søknad om oppføring av boligbygg og andre større bygg, skal det avsettes plass for garasje i planene, selv om garasjen ikke blir bygget samtidig med resten av bebyggelsen. Bygningsrådet kan i særlige tilfeller kreve at garasje(r) føres opp samtidig med bygningen for øvrig.</article> <article class="defaultP" margin-top="true">Til § 78 nr. 1 tredje ledd:</article> <article class="defaultP" margin-top="true">Nr. 1 tredje ledd:</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Bygningsrådet kan forby at bedrifter, anlegg, opplag og lager av farlige eller særlig sjenerende art blir lagt innenfor kommunens område eller deler av dette.</article><article class="legalP" data-absoluteaddress="/kapittel/2/ledd/5/" id="kapittel-2-ledd-5">I uregulerte strøk må eksisterende bygning ikke tas i bruk til industri, lager eller salg uten bygningsrådets samtykke.</article> <article class="defaultP" margin-top="true">Til § 79:</article><article class="legalP" data-absoluteaddress="/kapittel/2/ledd/6/" id="kapittel-2-ledd-6">Bygningsrådet kan forby bebyggelse og/eller virksomhet som etter sin art eller størrelse avviker vesentlig fra det som er vanlig i strøket.</article><article class="legalP" data-absoluteaddress="/kapittel/2/ledd/7/" id="kapittel-2-ledd-7">I boligområde tillates bare boliger med nødvendig anlegg så som garasje/uthus for boligene. I slike strøk tillates ikke innredet og drevet kontor-/forretnings- eller industrivirksomhet.</article> <article class="defaultP" margin-top="true">Til § 93 første ledd:</article><article class="legalP" data-absoluteaddress="/kapittel/2/ledd/8/" id="kapittel-2-ledd-8">Følgende arbeider må ikke utføres uten at søknad på forhånd er sendt bygningsrådet, og dette deretter har gitt tillatelse:<ul class="defaultList"><li data-li-identifier="g)" data-name="g)"><article class="listArticle" data-absoluteaddress="/kapittel/2/ledd/8/punkt/1/" id="kapittel-2-ledd-8-punkt-1"><span class="data-originalId">g)</span><article class="legalP" data-absoluteaddress="/kapittel/2/ledd/8/punkt/1/ledd/1/" id="kapittel-2-ledd-8-punkt-1-ledd-1">anbringelse av flyttbare garasjer.</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/2/ledd/8/punkt/2/" id="kapittel-2-ledd-8-punkt-2"><span class="data-originalId">h)</span><article class="legalP" data-absoluteaddress="/kapittel/2/ledd/8/punkt/2/ledd/1/" id="kapittel-2-ledd-8-punkt-2-ledd-1">oppsetting av innhegning/gjerde og/eller port.</article></article></li></ul></article> <article class="defaultP" margin-top="true">Til § 103 nr. 1:</article><article class="legalP" data-absoluteaddress="/kapittel/2/ledd/9/" id="kapittel-2-ledd-9">Dersom ikke annet er fastsatt i reguleringsbestemmelser eller bestemmes særskilt, skal gjerde ikke ha større høyde enn 1,2 m. Hvor trafikksikkerhetsmessige grunner tilsier det, tillates bare flettverksgjerde. Bygningsrådet kan påby innhegning for å avverge fare eller for å unngå betydelige ulemper som følge av utbygging.</article> <article class="defaultP" margin-top="true">Til § 104:</article><article class="legalP" data-absoluteaddress="/kapittel/2/ledd/10/" id="kapittel-2-ledd-10">Innenfor hele kommunen skal ubebygget areal holdes i ryddig og ordentlig stand. Bygningsrådet kan forby lagring eller annen bruk av ubebygget areal når den etter rådets skjønn vil virke skjemmende eller være til vesentlig ulempe for andre. Før ubebygget areal tas i bruk til lagring skal det sendes søknad etter § 93. Paragrafene 94 og 95 gjelder tilsvarende for slike saker.</article> <article class="defaultP" margin-top="true">Til § 107:</article><article class="legalP" data-absoluteaddress="/kapittel/2/ledd/11/" id="kapittel-2-ledd-11">I hele kommunen gjelder at skilt, reklameinnretninger o.l. ikke kan settes opp uten at bygningsrådet på forhånd har gitt samtykke. Dette gjelder ikke mindre skilt, mindre reklameinnretninger o.l. som settes opp på byggverk eller innhegning. Når bygningsrådets samtykke er påkrevet, skal søknad sendes inn og behandles etter lovens kap XVI.</article><article class="legalP" data-absoluteaddress="/kapittel/2/ledd/12/" id="kapittel-2-ledd-12">I boligstrøk er takreklame og større reklamearrangementer ikke tillatt.</article><article class="legalP" data-absoluteaddress="/kapittel/2/ledd/13/" id="kapittel-2-ledd-13">Markiser, skilt og andre innretninger utover fortau eller annen offentlig grunn må anbringes slik at ferdselen ikke hindres eller omgivelsene utsettes for fare. De må ikke komme i veien for trafikkstolper eller andre offentlige innretninger som ellers blir satt opp.</article> <article class="defaultP" margin-top="true">§ 107 tredje ledd blir vedtektens fjerde ledd.</article><article class="legalP" data-absoluteaddress="/kapittel/2/ledd/14/" id="kapittel-2-ledd-14">Vedtektene trer i kraft 10. september 1990.</article><article class="legalP" data-absoluteaddress="/kapittel/2/ledd/15/" id="kapittel-2-ledd-15">Samtidig oppheves alle gjeldende vedtekter til bygningsloven av 1965, stadfestet 4. oktober 1969 til §§ 7 nr. 2, 8, 28 nr. 3, 52, 62, 63, nr. 3, 67, 78 nr. 1, 81 og 93, med unntak av vedtekt til § 82, jf. pbl. § 119 nr. 1, vedtekter stadfestet 26. juni 1972 til §§ 69 nr. 3 og 76, vedtekt stadfestet 9. mai 1973 og 13. januar 1975 til § 7 nr. 2, og vedtekter stadfestet 4. juli 1978 til §§ 7 nr. 2, 8, 10, 28 nr. 3, 52, 62, nr. 3, 67, 69 nr. 3, 76, 78, 81, 104 og 107.</article></section></main></body></html>