<!DOCTYPE html><html lang="no"><head><title>Forskrift om torskefiske med line, snøre, garn og snurrevad innenfor 4-mils grensen i den tid oppsyn er satt, Møre og Romsdal.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:12</dd><dt class="legacyID">Datokode</dt><dd class="legacyID">FOR-1990-03-02-141</dd><dt class="dokid">DokumentID</dt><dd class="dokid">LTII/forskrift/1990-03-02-141</dd><dt class="ministry">Departement</dt><dd class="ministry"><ul><li>FI</li></ul></dd><dt class="publishedIn">Publisert i</dt><dd class="publishedIn">Avd II 1990 Nr. 2</dd><dt class="dateInForce">I kraft fra</dt><dd class="dateInForce">1990-03-02</dd><dt class="changesToDocuments">Endrer</dt><dd class="changesToDocuments"><ul><li>forskrift/1989-01-19-30</li></ul></dd><dt class="appliesTo">Gjelder for</dt><dd class="appliesTo">Møre og Romsdal</dd><dt class="basedOn">Hjemmel</dt><dd class="basedOn"><ul><li>lov/1983-06-03-40</li><li>lov/1983-06-03-40/§4</li><li>lov/1983-06-03-40/§13</li><li>lov/1983-06-03-40/§38</li></ul></dd><dt class="dateOfPublication">Kunngjort</dt><dd class="dateOfPublication">1990-03-20</dd><dt class="titleShort">Korttittel</dt><dd class="titleShort">Forskrift om torskefiske med line, snøre</dd><dt class="title">Tittel</dt><dd class="title">Forskrift om torskefiske med line, snøre, garn og snurrevad innenfor 4-mils grensen i den tid oppsyn er satt, Møre og Romsdal.</dd><dt class="refid">RefID</dt><dd class="refid">forskrift/1990-03-02-141</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om torskefiske med line, snøre, garn og snurrevad innenfor 4-mils grensen i den tid oppsyn er satt, Møre og Romsdal.<ul class="tocSubUl"><li>§ 1. Påmelding.</li><li>§ 2. Setting.</li><li>§ 3. Trekking.</li><li>§ 4. Merking.</li><li>§ 5. Forankring.</li><li>§ 6. Trekkeplikt m.v.</li><li>§ 7. Vikeplikt.</li><li>§ 8. Forbud mot opphold på fiskefeltet.</li><li>§ 9. Fredning.</li><li>§ 10. Bemyndigelse.</li><li>§ 11. Straff.</li><li>§ 12. Ikrafttreden.</li></ul></li></ul></dd></dl></header><main class="documentBody" data-lovdata-URL="LTII/forskrift/1990-03-02-141" id="dokument"><h1>Forskrift om torskefiske med line, snøre, garn og snurrevad innenfor 4-mils grensen i den tid oppsyn er satt, Møre og Romsdal.</h1><article class="legalP" data-absoluteaddress="/ledd/1/" id="ledd-1">Fiskeridepartementet har 2. mars 1990 i medhold av §§ 4, 13 og 38 i lov av 3. juni 1983 nr. 40 om saltvannsfiske m.v., bestemt:</article><article class="legalArticle" data-lovdata-URL="LTII/forskrift/1990-03-02-141/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Påmelding.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Merkeregistrerte fiskefartøy som skal delta i vinter- og vårtorskefiskeriene i Møre og Romsdal fylke innenfor 4-mils grensen i den tid fiskerioppsyn er satt, må på forhånd være innmeldt til oppsynet ved Fiskerisjefen i Møre og Romsdal, Ålesund. Det samme gjelder for merkeregistrerte (politiregistrerte) fritidsbåter.</article></article><article class="legalArticle" data-lovdata-URL="LTII/forskrift/1990-03-02-141/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Setting.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Setting av faststående redskaper må ikke ta til før kl 1300 og skal være avsluttet senest kl 1700. Settingen skal foregå fra sektoren sørvest/vest mot nordøst/øst eller i motsatt retning.</article></article><article class="legalArticle" data-lovdata-URL="LTII/forskrift/1990-03-02-141/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Trekking.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Trekking av faststående redskaper innenfor grunnlinjen må ikke ta til før følgende klokkeslett:<table><tbody><tr><td data-text-align="left" data-vertical-align="top">Fra oppsynet er satt til 15. februar</td><td data-text-align="left" data-vertical-align="top">kl 0800</td></tr><tr><td data-text-align="left" data-vertical-align="top">Fra og med 16. februar til 28.(29.) februar</td><td data-text-align="left" data-vertical-align="top">kl 0730</td></tr><tr><td data-text-align="left" data-vertical-align="top">Fra og med 1. mars til 15. mars</td><td data-text-align="left" data-vertical-align="top">kl 0700</td></tr><tr><td data-text-align="left" data-vertical-align="top">Fra og med 16. mars til oppsynet heves</td><td data-text-align="left" data-vertical-align="top">kl 0600.</td></tr></tbody></table></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Utenfor grunnlinjen kan trekking ta til kl 0700 fra oppsynet blir satt til 15. mars, og kl 0600 fra og med 16. mars til oppsynet heves.</article></article><article class="legalArticle" data-lovdata-URL="LTII/forskrift/1990-03-02-141/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Merking.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Faststående garn- og linesetninger skal være merket i samsvar med de generelle regler som gjelder for merking av faststående redskap utenfor 4 nautiske mil fra grunnlinjen. Innenfor grunnlinjene kan oppsynet tillate at merkingen foretas etter de generelle regler som gjelder for merking av redskap innenfor 4 nautiske mil fra grunnlinjen. Foruten bøyer skal iler og alle garn være merket.</article></article><article class="legalArticle" data-lovdata-URL="LTII/forskrift/1990-03-02-141/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forankring.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Garnsetningene skal være forsvarlig forankret med dregg på minst 20 kg eller med anker på minst 30 kg. I fjorder og helt innelukket farvann skal likevel ilestein være tillatt til forankring.</article></article><article class="legalArticle" data-lovdata-URL="LTII/forskrift/1990-03-02-141/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Trekkeplikt m.v.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Alle garn og liner skal trekkes hver dag unntatt på søn- og helligdager, ved værhindring og ved havari på fartøy eller motor. Manglende trekking som følge av havari skal snarest meldes oppsynet med stedsangivelse og redskapsmengde.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Det er kun tillatt å bruke snurrevad på garn- og linefelt i tiden mellom trekketid og settetid for faststående redskaper. På disse felter må siste setting av snurrevad være avsluttet senest kl 1245. Etter 10. april har oppsynet fullmakt til å tillate fiske med snurrevad i tidsrommet kl. 1245 – 1700 på felter med liten garn- og lineaktivitet.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Det vises ellers til de alminnelige regler om orden på fiskefeltet m.v. i kap. V i lov om saltvannsfiske.</article></article><article class="legalArticle" data-lovdata-URL="LTII/forskrift/1990-03-02-141/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Vikeplikt.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fartøy som fisker med snøre har vikeplikt for line- og garnfartøyer under setting av redskapene.</article></article><article class="legalArticle" data-lovdata-URL="LTII/forskrift/1990-03-02-141/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot opphold på fiskefeltet.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fartøy, herunder sportsfiskefartøy, skal forlate fiskefeltene senest kl 1800. Snøre- og juksafartøy kan likevel bruke feltene til kl 1900 i tiden etter 15. mars.</article></article><article class="legalArticle" data-lovdata-URL="LTII/forskrift/1990-03-02-141/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Fredning.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det er forbudt å trekke og sette redskaper fra kl 1700 på lørdager og dager før helligdager til kl 2400 på søn- og helligdager.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Forbudet mot fiske på søn- og helligdager omfatter også sportsfiske på de regulære torskefeltene. Oppsynet kan fastsette nærmere bestemmelser om avgrensning av disse feltene.</article></article><article class="legalArticle" data-lovdata-URL="LTII/forskrift/1990-03-02-141/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Bemyndigelse.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Etter forslag fra lokalt fiskarlag og/eller oppsynsbetjent gjennom Fiskerisjefen i Møre og Romsdal kan Fiskeridirektoratet fastsette supplerende forskrifter for avgrensede lokale områder.</article></article><article class="legalArticle" data-lovdata-URL="LTII/forskrift/1990-03-02-141/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forsettlig eller uaktsom overtredelse av denne forskrift eller bestemmelser gitt i medhold av denne forskrift straffes i henhold til § 53 i lov av 3. juni 1983 nr. 40 om saltvannsfiske m.v.</article></article><article class="legalArticle" data-lovdata-URL="LTII/forskrift/1990-03-02-141/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer ikraft straks. Samtidig oppheves Fiskeridepartementets forskrift av 19. januar 1989 nr. 30 og forskrift av 4. oktober 1989 nr. 990 om torskefiske med line, snøre, garn og snurrevad i Møre og Romsdal fylke innenfor 4-mils grensen i den tid som oppsyn er satt.</article></article></main></body></html>