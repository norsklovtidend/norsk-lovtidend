<!DOCTYPE html><html lang="no"><head><title>Fiskeforskrift for Mjøsa, Akershus, Hedmark og Oppland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:52</dd><dt class="legacyID">Datokode</dt><dd class="legacyID">FOR-1990-04-05-253</dd><dt class="dokid">DokumentID</dt><dd class="dokid">LTII/forskrift/1990-04-05-253</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1990 Nr. 4</dd><dt class="dateInForce">I kraft fra</dt><dd class="dateInForce">1990-05-01</dd><dt class="appliesTo">Gjelder for</dt><dd class="appliesTo">Akershus, Hedmark og Oppland</dd><dt class="dateOfPublication">Kunngjort</dt><dd class="dateOfPublication">1990-04-30</dd><dt class="titleShort">Korttittel</dt><dd class="titleShort">Fiskeforskrift for Mjøsa</dd><dt class="title">Tittel</dt><dd class="title">Fiskeforskrift for Mjøsa, Akershus, Hedmark og Oppland.</dd><dt class="refid">RefID</dt><dd class="refid">forskrift/1990-04-05-253</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Fiskeforskrift for Mjøsa, Akershus, Hedmark og Oppland.<ul class="tocSubUl"><li>§ 1. Redskapsbruk</li><li>§ 2. Dreggefiske</li><li>§ 3. Garnfiske</li><li>§ 4. Fredningssoner</li><li>§ 5. Minstemål</li><li>§ 6. Dispensasjon</li><li>§ 7. Kontroll og straffeansvar</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTII/forskrift/1990-04-05-253" id="dokument"><h1>Fiskeforskrift for Mjøsa, Akershus, Hedmark og Oppland.</h1><article class="legalP" data-absoluteaddress="/ledd/1/" id="ledd-1">I medhold av lov av 6. mars 1964 om laksefisket og innlandsfisket, § 78, jfr. kgl.res. av 24. september 1965 og bemyndigelse gitt av Direktoratet for naturforvaltning 15. august 1983, har fylkesmennene i Oslo/Akershus, Hedmark og Oppland 5. april 1990 fastsatt følgende forskrift for fisket i Mjøsa fra Vingnesbrua i Lillehammer kommune og ned til jernbanebrua over Minnesund i Eidsvoll kommune.</article><article class="legalArticle" data-lovdata-URL="LTII/forskrift/1990-04-05-253/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Redskapsbruk</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Det er kun tillatt å bruke:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">stang, pilkestikke (som håndredskap) eller håndsnøre med sluk (opptil 4 kroksett), pilk, flue eller agn.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">flueoter med ordinære dobbeltkrokede våtfluer med maksimum krokstørrelse 8.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">bunnsatte garn og ruse.</article></article></li></ul></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Ved dregging er det tillatt med dyprigger, men slukoter og utrigger («planer boards») er ikke tillatt.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Til fangst av sik og lagesild kan benyttes kastenot som landdras.</article></article><article class="legalArticle" data-lovdata-URL="LTII/forskrift/1990-04-05-253/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Dreggefiske</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Dreggefiske er tillatt med inntil 4 sluker pr. båt i perioden f.o.m. 1. mai – t.o.m. 31. august og i perioden f.o.m. 1. oktober – t.o.m. 31. desember (unntak for fredningssoner, jfr. § 4).</article></article><article class="legalArticle" data-lovdata-URL="LTII/forskrift/1990-04-05-253/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Garnfiske</span></h2> <article class="defaultP" margin-top="true"><i>Generelt</i></article><article class="legalP" data-absoluteaddress="/paragraf/3/ledd/1/" id="paragraf-3-ledd-1">Garnfiske er tillatt i perioden f.o.m. 1. mai – t.o.m. 31. august og i perioden f.o.m. 1. oktober – t.o.m. 31. desember (unntak for fredningssoner, jfr. § 4). Garn skal være bunnsatte og ha mindre praktisk høyde enn 4 meter. Største tillatte sammenhengende garnlenke er 100 m og må ha en avstand på minst 50 m til annen garnlenke. Garnfiske utenfor stranden er den enkelte strandeiers rettighet (jfr. Høyesterettsdom, Norsk Retstidende 1970, s. 1367).</article> <article class="defaultP" margin-top="true"><i>Garn med større praktisk høyde enn 2 meter</i></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Garn med større praktisk høyde enn 2 meter skal ha minst 60 mm maskevidde fra knute til knutes midtpunkt og ha multimono eller nylon tråd. Bruk av slike garn er en strandeierrettighet i områder hvor den enkelte strandeier har fiskerett. Antall garn tillatt brukt, er knyttet til strandlinjens lengde i forholdet én garnlenke pr. 200 m påbegynt strandlinje.</article> <article class="defaultP" margin-top="true"><i>Garn med mindre praktisk høyde enn 2 meter</i></article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Garn med mindre praktisk høyde enn 2 meter kan benyttes med opptil 2 garnlenker pr. fiskende person, dog ikke mer enn 2 garnlenker pr. båt.</article> <article class="defaultP" margin-top="true"><i>Garnfiske i Nessundet v/Helgøya</i></article><article class="legalP" data-absoluteaddress="/paragraf/3/ledd/4/" id="paragraf-3-ledd-4">I Nessundet mellom linjene Hornsodden (UTM 32VPN 055368) – Gimse (UTM 32VPN 048377) og Eskerudodden (UTM 32VPN 085378) – By (UTM 32VPN 073393), er det tillatt å fiske med garn kun i sonen fra land og 200 m utover.</article> <article class="defaultP" margin-top="true"><i>Merking av garn</i></article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Garn eller garnlenker skal merkes med bøye i begge ender og ha eiers navn, adresse og telefonnummer. Bøyene skal være minimum 25 cm i diameter og være av god synlig farge.</article></article><article class="legalArticle" data-lovdata-URL="LTII/forskrift/1990-04-05-253/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Fredningssoner</span></h2> <article class="defaultP" margin-top="true"><i>Utenfor os</i></article><article class="legalP" data-absoluteaddress="/paragraf/4/ledd/1/" id="paragraf-4-ledd-1">Alt garnfiske er til enhver tid forbudt ved Lågens utløp, fra Vingnesbrua til linja Rise (200 m sør for Vingnes badeplass) (UTM 32VPN 777752) – Dampsaga (UTM 32VPN 789750). Likeledes er garnfiske forbudt nærmere enn 400 m fra osen til Brumunda og Moelva (Moelvas os er definert fra moloen utenfor båthavna) og nærmere enn 150 m fra osen til alle andre elver og mjøsørretførende bekker.</article> <article class="defaultP" margin-top="true"><i>Furnesfjorden</i></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I Furnesfjorden, fra linja Snipsandsodden (UTM 32VPN 075435) – Steens kalkbrenneri (UTM 32VPN 092442) og nordover, er garnfiske og dreggefiske kun tillatt i perioden f.o.m. 1. mai – t.o.m. 31. august.</article> <article class="defaultP" margin-top="true"><i>Åkersvika naturreservat</i></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">I Åkersvika naturreservat ved Hamar er alt garnfiske forbudt. I perioden f.o.m. 1. april – t.o.m. 31. mai er fiske tillatt bare fra brua over Svartelva og strandområder som anvises av forvaltningsmyndigheten (Fylkesmannen i Hedmark). En egen forskrift regulerer båtferdsel m.m. innen reservatet.</article></article><article class="legalArticle" data-lovdata-URL="LTII/forskrift/1990-04-05-253/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Minstemål</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ørret av mindre lengde enn 40 cm, målt fra snutespiss til ytterste haleflik, skal straks, levende eller død, settes ut igjen. Likeledes all ørret som fanges med kastenot.</article></article><article class="legalArticle" data-lovdata-URL="LTII/forskrift/1990-04-05-253/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fylkesmannen kan gi dispensasjon fra denne forskrift.</article></article><article class="legalArticle" data-lovdata-URL="LTII/forskrift/1990-04-05-253/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll og straffeansvar</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Alle fiskere plikter å la fiskeoppsynet kontrollere at utøvelsen av fisket skjer forskriftsmessig. Brudd på disse forskriftene er straffbart.</article></article><article class="legalArticle" data-lovdata-URL="LTII/forskrift/1990-04-05-253/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft den 1. mai 1990. Samtidig oppheves forskriften for Mjøsa av 30. november 1978 med endring av 1. juni 1979.</article></article></main></body></html>