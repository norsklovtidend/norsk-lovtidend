<!DOCTYPE html><html lang="no"><head><title>Forskrift om lakse- og sjøørretfisket, Svinesund, Iddefjorden og Enningdalselva, Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:03</dd><dt class="legacyID">Datokode</dt><dd class="legacyID">FOR-1991-12-09-778</dd><dt class="dokid">DokumentID</dt><dd class="dokid">LTII/forskrift/1991-12-09-778</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1991 Nr. 11</dd><dt class="dateInForce">I kraft fra</dt><dd class="dateInForce">1992-01-01</dd><dt class="appliesTo">Gjelder for</dt><dd class="appliesTo">Svinesund, Iddefjorden og Enningdalselva</dd><dt class="basedOn">Hjemmel</dt><dd class="basedOn"><ul><li>lov/1964-03-06</li></ul></dd><dt class="dateOfPublication">Kunngjort</dt><dd class="dateOfPublication">1991-12-19</dd><dt class="titleShort">Korttittel</dt><dd class="titleShort">Forskrift om lakse- og sjøørretfisket</dd><dt class="title">Tittel</dt><dd class="title">Forskrift om lakse- og sjøørretfisket, Svinesund, Iddefjorden og Enningdalselva, Østfold.</dd><dt class="refid">RefID</dt><dd class="refid">forskrift/1991-12-09-778</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om lakse- og sjøørretfisket, Svinesund, Iddefjorden og Enningdalselva, Østfold.<ul class="tocSubUl"><li>§ 1.</li><li>Del I. Svinesund og Iddefjorden<ul class="tocSubUl"><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li><li>Del II. Enningdalselva<ul class="tocSubUl"><li>§ 10.</li><li>§ 11.</li></ul></li><li>Del III. Fellesregler for hele området<ul class="tocSubUl"><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li><li>§ 18.</li><li>§ 19.</li><li>§ 20.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1991-12-09-778" id="dokument"><h1>Forskrift om lakse- og sjøørretfisket, Svinesund, Iddefjorden og Enningdalselva, Østfold.</h1><article class="legalP" data-absoluteaddress="/ledd/1/" id="ledd-1">Gitt av Miljøverndepartementet 9. desember 1991 med hjemmel i lov om laksefisket og innlandsfisket av 6. mars 1964, jf. avtale mellom Norge og Sverige av 5. desember 1991.</article><article class="legalArticle" data-lovdata-URL="LTII/forskrift/1991-12-09-778/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften omfatter området Svinesund, Iddefjorden og den del av Enningsdalselva som ligger på norsk side, og avgrenset i vest av en rett linje fra Mørvikens sydspiss til Ketterødsudden.</article></article><section class="section" data-name="delI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1991-12-09-778/KAPITTEL_1" data-partID="k1"><h2>Del I. Svinesund og Iddefjorden</h2><article class="legalArticle" data-lovdata-URL="LTII/forskrift/1991-12-09-778/§2" data-name="§2" data-partID="§2" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Fiske etter laks og sjøørret er forbudt i tiden fra og med den 16. august til og med den 9. mai. I denne tiden må heller ikke redskap av noen art innrettet til fangst av laks eller sjøørret settes ut, benyttes eller bli stående.</article></article><article class="legalArticle" data-lovdata-URL="LTII/forskrift/1991-12-09-778/§3" data-name="§3" data-partID="§3" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Redskap av bundet eller stivt materiale beregnet på fangst av laks eller sjøørret må ikke benyttes eller være utsatt i tidsrommet fra fredag kl. 18 til mandag kl. 06 slik at laks eller sjøørret kan fanges i disse eller deres frie gang forhindres. Ruser og garn skal være tatt opp av vannet og enten anbrakt på land eller hengt opp på peler over vannflaten. I kilenøter og liknende redskap skal landgarnet enten være tatt opp og lagt på land eller være løsgjort fra landfeste og fastgjort til den side av redskapet som vender mot land. I begge tilfeller skal redskapets inngangsåpning være helt stengt.</article></article><article class="legalArticle" data-lovdata-URL="LTII/forskrift/1991-12-09-778/§4" data-name="§4" data-partID="§4" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Fiske etter laks og sjøørret med vad/kastenot, drivgarn, lyster eller annet redskap med spiss eller krok som ikke er beregnet på å slukes av fisken er forbudt.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Klepp må bare benyttes til å berge fisk som er fanget med annen redskap.</article></article><article class="legalArticle" data-lovdata-URL="LTII/forskrift/1991-12-09-778/§5" data-name="§5" data-partID="§5" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Redskap som benyttes til fangst av laks og sjøørret må ikke for noen del stå nærmere hverandre enn 100 meter når de er plassert ved siden av hverandre.</article></article><article class="legalArticle" data-lovdata-URL="LTII/forskrift/1991-12-09-778/§6" data-name="§6" data-partID="§6" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Redskap som benyttes til fangst av laks og sjøørret må ikke overskride en samlet lengde på 60 meter.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">I Svinesundsområdet må redskapslengden ikke overskride 25 meter mellom følgende avgrensningslinjer:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/5/ledd/2/punkt/1/" id="kapittel-1-paragraf-5-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/5/ledd/2/punkt/1/ledd/1/" id="kapittel-1-paragraf-5-ledd-2-punkt-1-ledd-1">fra Vikstångsudde, grensemerke L, til Sorgenfrid, grensemerke M,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/5/ledd/2/punkt/2/" id="kapittel-1-paragraf-5-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/5/ledd/2/punkt/2/ledd/1/" id="kapittel-1-paragraf-5-ledd-2-punkt-2-ledd-1">fra Mørvikens sydspiss til Ketterødsudden.</article></article></li></ul></article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Redskap må ikke plasseres utenfor hverandre i det i annet ledd angitte området. For øvrig må maksimalt to redskap plasseres utenfor hverandre.</article></article><article class="legalArticle" data-lovdata-URL="LTII/forskrift/1991-12-09-778/§7" data-name="§7" data-partID="§7" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Øst for en rett linje trukket fra Vikstångsudde, grensemerke L, til Sorgenfrid, grensemerke M, må redskap ikke settes nærmere riksgrensen enn 100 meter.</article></article><article class="legalArticle" data-lovdata-URL="LTII/forskrift/1991-12-09-778/§8" data-name="§8" data-partID="§8" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">I Enningdalselvas munningsområde, sør for linjen Krokstrand kirke – nordre grenserøys – Brekkestøy, er fiske forbudt. Dette gjelder allikevel ikke fiske med åleruser med maksimal høyde 60 centimeter, fiske med åleteiner samt – når det gjelder fisket etter andre arter enn laks og sjøørret – fiske med håndredskap.</article></article><article class="legalArticle" data-lovdata-URL="LTII/forskrift/1991-12-09-778/§9" data-name="§9" data-partID="§9" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">I tiden fra og med 1. april til og med 9. mai og fra og med 16. august til og med 30. september skal nord for en rett linje fra Sundsudden, grensemerke C, til Frantzebacke, grensemerke D, garn med maskevidde på 70 millimeter (35 millimeter fra knute til knute) eller større som benyttes til fangst av saltvannsfisk, senkes ned slik at hele fangstdelen til enhver tid på døgnet står minst tre meter under vannflaten.</article></article></section><section class="section" data-name="delII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1991-12-09-778/KAPITTEL_2" data-partID="k2"><h2>Del II. Enningdalselva</h2><article class="legalArticle" data-lovdata-URL="LTII/forskrift/1991-12-09-778/§10" data-name="§10" data-partID="§10" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Fiske etter laks og sjøørret er forbudt i tiden fra og med 16. august til og med 15. mai.</article></article><article class="legalArticle" data-lovdata-URL="LTII/forskrift/1991-12-09-778/§11" data-name="§11" data-partID="§11" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">I Enningdalselva er det til fangst av laks og sjøørret bare tillatt å benytte håndredskap. Ved slikt fiske er det ikke tillatt å benytte reketakle eller reke som agn.</article></article></section><section class="section" data-name="delIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1991-12-09-778/KAPITTEL_3" data-partID="k3"><h2>Del III. Fellesregler for hele området</h2><article class="legalArticle" data-lovdata-URL="LTII/forskrift/1991-12-09-778/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Fisk kan bare fanges dersom den holder de nedenfor angitte minimumsmål målt fra snutespissen til enden av halefinnens ytterste spiss:<ul class="defaultList"><li><article class="listArticle" data-absoluteaddress="/kapittel/3/paragraf/1/ledd/1/punkt/1/" id="kapittel-3-paragraf-1-ledd-1-punkt-1"><article class="legalP" data-absoluteaddress="/kapittel/3/paragraf/1/ledd/1/punkt/1/ledd/1/" id="kapittel-3-paragraf-1-ledd-1-punkt-1-ledd-1">laks <span class="data-pronounced-line">50 centimeter</span></article></article></li><li><article class="listArticle" data-absoluteaddress="/kapittel/3/paragraf/1/ledd/1/punkt/2/" id="kapittel-3-paragraf-1-ledd-1-punkt-2"><article class="legalP" data-absoluteaddress="/kapittel/3/paragraf/1/ledd/1/punkt/2/ledd/1/" id="kapittel-3-paragraf-1-ledd-1-punkt-2-ledd-1">ørret <span class="data-pronounced-line">35 centimeter</span></article></article></li></ul></article></article><article class="legalArticle" data-lovdata-URL="LTII/forskrift/1991-12-09-778/§13" data-name="§13" data-partID="§13" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Laks og sjøørret som fanges i tidsrom da det er forbudt, eller som er av mindre lengde enn angitt i artikkel 12, skal straks slippes ut i vannet igjen. Denne utsettingsplikt gjelder også hvis fisken er død.</article></article><article class="legalArticle" data-lovdata-URL="LTII/forskrift/1991-12-09-778/§14" data-name="§14" data-partID="§14" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Fylkesmannen i Østfold kan gjøre unntak fra denne forskriften dersom det er behov for det for vitenskapelige eller liknende formål.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Dersom det gis slik dispensasjon, skal Sveriges ansvarlige myndighet underrettes skriftlig.</article></article><article class="legalArticle" data-lovdata-URL="LTII/forskrift/1991-12-09-778/§15" data-name="§15" data-partID="§15" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Oppsynsmyndighetene eller oppnevnte oppsynsmenn i Norge, som utøver oppsyn med fisket i avtaleområdet, skal skriftlig informere tilsvarende svenske myndigheter når de ved selvsyn eller på annen måte har grunn til å tro at det foregår eller har foregått fiske på svensk område i strid med fiskeregler fastsatt i medhold av den avtalen som ligger til grunn for denne forskriften.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Slik melding behøver ikke gis dersom det er åpenbart at svenske oppsynsmyndigheter har kjennskap til forholdet.</article></article><article class="legalArticle" data-lovdata-URL="LTII/forskrift/1991-12-09-778/§16" data-name="§16" data-partID="§16" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">De myndigheter i Norge, som treffer beslutninger når det gjelder fiskekultivering eller utsetting av fisk i området, skal samrå seg med tilsvarende myndighet i Sverige før slik beslutning tas.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">De samme myndigheter kan inngå avtale om kultiveringsvirksomhet for å styrke de stedegne bestandene av laks og sjøørret i området.</article></article><article class="legalArticle" data-lovdata-URL="LTII/forskrift/1991-12-09-778/§17" data-name="§17" data-partID="§17" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">De sentrale myndigheter i Sverige og Norge, som har ansvaret for forvaltningen av laks og sjøørret, skal samarbeide med sikte på å gjennomføre fortløpende vurderinger av effekten av avtalen.</article></article><article class="legalArticle" data-lovdata-URL="LTII/forskrift/1991-12-09-778/§18" data-name="§18" data-partID="§18" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Lov av 6. mars 1964 om laksefisket og innlandsfisket skal gjelde for de deler av Idd og Marker fiskedistrikt som omhandles av denne forskrift, så langt den passer og ikke er i strid med avtale av 5. desember 1991 som ligger til grunn for forskriften.</article></article><article class="legalArticle" data-lovdata-URL="LTII/forskrift/1991-12-09-778/§19" data-name="§19" data-partID="§19" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Overtredelse av forskriften straffes i samsvar med lov av 6. mars 1964 om laksefisket og innlandsfisket § 86.</article></article><article class="legalArticle" data-lovdata-URL="LTII/forskrift/1991-12-09-778/§20" data-name="§20" data-partID="§20" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Denne forskriften trer i kraft 1. januar 1992. Fra samme tid oppheves forskrift om det samme av 18. mars 1949.</article></article></section></main></body></html>