<!DOCTYPE html><html lang="no"><head><title>Forskrift om politivedtekt, Voss kommune, Hordaland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:50</dd><dt class="legacyID">Datokode</dt><dd class="legacyID">FOR-1991-05-07-267</dd><dt class="dokid">DokumentID</dt><dd class="dokid">LTII/forskrift/1991-05-07-267</dd><dt class="ministry">Departement</dt><dd class="ministry"><ul><li>JD</li></ul></dd><dt class="publishedIn">Publisert i</dt><dd class="publishedIn">Avd II 1991 Nr. 4</dd><dt class="dateInForce">I kraft fra</dt><dd class="dateInForce">1991-06-27 nr. 4</dd><dt class="dateOfPublication">Kunngjort</dt><dd class="dateOfPublication">1991-05-27</dd><dt class="titleShort">Korttittel</dt><dd class="titleShort">Forskrift om politivedtekt, <i>Voss</i></dd><dt class="title">Tittel</dt><dd class="title">Forskrift om politivedtekt, Voss kommune, Hordaland.</dd><dt class="refid">RefID</dt><dd class="refid">forskrift/1991-05-07-267</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Voss kommune, Hordaland.<ul class="tocSubUl"><li>Kapittel I Allmenne føresegner<ul class="tocSubUl"><li>§ 1.</li><li>§ 2.</li></ul></li><li>Kapittel II Orden på offentleg stad<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li><li>Kapittel III Hindring av ferdsla<ul class="tocSubUl"><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li></ul></li><li>Kapittel IV Trygging av ferdsla<ul class="tocSubUl"><li>§ 18.</li><li>§ 19.</li><li>§ 20.</li></ul></li><li>Kapittel V Reinhald på offentleg stad<ul class="tocSubUl"><li>§ 21.</li></ul></li><li>Kapittel VI Dyr<ul class="tocSubUl"><li>§ 22.</li><li>§ 23.</li><li>§ 24.</li></ul></li><li>Kapittel VII Offentlege framsyningar, samkomer og liknande<ul class="tocSubUl"><li>§ 25.</li><li>§ 26.</li><li>§ 27.</li></ul></li><li>Kapittel VIII Born<ul class="tocSubUl"><li>§ 28.</li></ul></li><li>Kapittel IX Allmenne føresegner<ul class="tocSubUl"><li>§ 29.</li><li>§ 30.</li><li>§ 31.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1991-05-07-267" id="dokument"><h1>Forskrift om politivedtekt, Voss kommune, Hordaland.</h1><article class="legalP" data-absoluteaddress="/ledd/1/" id="ledd-1">Justisdepartementet stadfester 7. mai 1991 med nokre endringar vedtak av Voss kommunestyre av 26. oktober 1989 og 27. september 1990 om ny politivedtekt for Voss kommune, Hordaland fylke, jfr. kgl.res. av 16. januar 1925 og 19. august 1932, lov av 6. juni 1891 nr. 1 om politivedtekter for hereda i riket, lov av 22. mai 1875 om høve til å gje dramatiske og andre offentlege forestellingar m.v. og lov av 17. juni 1932 nr. 3 om tillegg til politilovgjevinga.</article><article class="legalP" data-absoluteaddress="/ledd/2/" id="ledd-2">Vedtekta har slik ordlyd:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1991-05-07-267/KAPITTEL_1" data-partID="k1"><h2>Kapittel I Allmenne føresegner</h2><article class="legalArticle" data-lovdata-URL="LTII/forskrift/1991-05-07-267/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med offentleg stad i denne vedtekta er meint gate, veg, bru, plass, park, stig, strand eller annan stad der det er allmenn ferdsle eller som er etla til allmenn ferdsle.</article></article><article class="legalArticle" data-lovdata-URL="LTII/forskrift/1991-05-07-267/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Plikt som i denne vedtekta er lagd på eigar av hus eller grunn, kviler også på den som er festar, brukar, leigar eller styrar av hus eller grunn.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1991-05-07-267/KAPITTEL_2" data-partID="k2"><h2>Kapittel II Orden på offentleg stad</h2><article class="legalArticle" data-lovdata-URL="LTII/forskrift/1991-05-07-267/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Alle pliktar straks å retta seg etter dei pålegg, teikn eller signal som politiet gjev for å halda oppe ro og orden, regulere ferdsla eller tryggja ålmenta.</article></article><article class="legalArticle" data-lovdata-URL="LTII/forskrift/1991-05-07-267/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">På eller innåt offentleg stad må ingen ta del i opplaup eller samanstimling, eller laga larm eller bråk som skiplar den allmenne ro og orden eller ferdsla.</article></article><article class="legalArticle" data-lovdata-URL="LTII/forskrift/1991-05-07-267/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Det må ikkje nytast, skjenkast eller bydast fram rusdrykk.</article></article><article class="legalArticle" data-lovdata-URL="LTII/forskrift/1991-05-07-267/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Når mange folk er samla ved inngangen til møterom, idrottsplass, haldeplass, utsalsstad e.l., pliktar dei å retta seg etter dei pålegg som politiet eller tilskiparen gjev for å halda oppe orden eller for å regulera ferdsla.</article></article><article class="legalArticle" data-lovdata-URL="LTII/forskrift/1991-05-07-267/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Dei som vil skipa til folketog, friluftsmøte, sportsstemne e.l. på offentleg stad, skal førehand melda dette til politiet. Det same gjeld den som på, eller ut mot, offentlig stad vil føra fram song eller musikk, skipa til framsyningar eller gjera bruk av høgtalar.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Politiet kan forby tilstellingar som nemnt i første ledd når det finn det turvande for å halde oppe allmenn orden eller for å tryggja ferdsla.</article></article><article class="legalArticle" data-lovdata-URL="LTII/forskrift/1991-05-07-267/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">På, ut over eller attmed offentleg stad er det forbode:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/6/ledd/1/punkt/1/" id="kapittel-2-paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/6/ledd/1/punkt/1/ledd/1/" id="kapittel-2-paragraf-6-ledd-1-punkt-1-ledd-1">å skyte med børse eller anna skytevåpen, skyta opp rakettar eller fyrverkeri</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/6/ledd/1/punkt/2/" id="kapittel-2-paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/6/ledd/1/punkt/2/ledd/1/" id="kapittel-2-paragraf-6-ledd-1-punkt-2-ledd-1">å bera ladd skytevåpen</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/6/ledd/1/punkt/3/" id="kapittel-2-paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/6/ledd/1/punkt/3/ledd/1/" id="kapittel-2-paragraf-6-ledd-1-punkt-3-ledd-1">å kaste glas, spikar, fruktskal eller anna avfall</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/6/ledd/1/punkt/4/" id="kapittel-2-paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/6/ledd/1/punkt/4/ledd/1/" id="kapittel-2-paragraf-6-ledd-1-punkt-4-ledd-1">å setja frå seg bilvrak.</article></article></li></ul></article></article><article class="legalArticle" data-lovdata-URL="LTII/forskrift/1991-05-07-267/§9" data-name="§9" data-partID="§9" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">På eller utover offentleg stad er det forbode å rista eller banka teppe, sengetøy e.l.</article></article><article class="legalArticle" data-lovdata-URL="LTII/forskrift/1991-05-07-267/§10" data-name="§10" data-partID="§10" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">På eller ved offentleg stad må ingen utan løyve frå politiet dela ut eller spreie reklame, lysingar e.l.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1991-05-07-267/KAPITTEL_3" data-partID="k3"><h2>Kapittel III Hindring av ferdsla</h2><article class="legalArticle" data-lovdata-URL="LTII/forskrift/1991-05-07-267/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller ut ved offentleg stad er det forbode å setja eller hengja opp noko som kan vera til hinder eller ulempe for ferdsla.</article></article><article class="legalArticle" data-lovdata-URL="LTII/forskrift/1991-05-07-267/§12" data-name="§12" data-partID="§12" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">På fortau må ingen bera, dra eller på annan måte føra med seg ting som kan vera til hindring eller ulempe for ferdsla.</article></article><article class="legalArticle" data-lovdata-URL="LTII/forskrift/1991-05-07-267/§13" data-name="§13" data-partID="§13" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">På offentleg stad som ikkje er regulert til campingføremål, er det forbode med camping.</article></article><article class="legalArticle" data-lovdata-URL="LTII/forskrift/1991-05-07-267/§14" data-name="§14" data-partID="§14" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Politiet kan forby aking og ei kvar anna form for sport, leik eller spel på fastsett stad når dette er naudsynt på grunn av ferdsla eller allmenn orden.</article></article><article class="legalArticle" data-lovdata-URL="LTII/forskrift/1991-05-07-267/§15" data-name="§15" data-partID="§15" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Av- og pålessing og ut- og innpakking av varer på offentleg stad må gjerast slik at det ikkje hindrar ferdsla. Emballasje e.l. må straks takast bort.</article></article><article class="legalArticle" data-lovdata-URL="LTII/forskrift/1991-05-07-267/§16" data-name="§16" data-partID="§16" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Er det naudsynt på grunn av byggjearbeid e.l. å stengja gate, veg eller plass heilt eller delvis for ei viss tid, må løyve til dette gjevast av politiet.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Politiet kan setja nærmare vilkår for løyvet.</article></article><article class="legalArticle" data-lovdata-URL="LTII/forskrift/1991-05-07-267/§17" data-name="§17" data-partID="§17" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Markiser, flaggstenger skilt eller andre ting som vender ut mot offentleg stad, skal vera forsvarleg fastgjorde. Markiser skal vera festa så høgt at underkant er minst 2,25 m over grunn og må ikkje gå utover fortauskant.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1991-05-07-267/KAPITTEL_4" data-partID="k4"><h2>Kapittel IV Trygging av ferdsla</h2><article class="legalArticle" data-lovdata-URL="LTII/forskrift/1991-05-07-267/§18" data-name="§18" data-partID="§18" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Sprengingsarbeid på eller ved offentleg stad skal på førehand meldast til politiet, som kan påleggja særlege sikringstiltak.</article></article><article class="legalArticle" data-lovdata-URL="LTII/forskrift/1991-05-07-267/§19" data-name="§19" data-partID="§19" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Oppsetting, nedriving eller vøling av bygning, graving eller anna arbeid på eller mot offentleg stad, som kan vera til fare for ferdsla, skal på førehand meldast til politiet. Politiet kan påleggja tryggingstiltak. Ved sperringa skal det, når det er mørkt eller dimt, vera kveikte lykter.</article></article><article class="legalArticle" data-lovdata-URL="LTII/forskrift/1991-05-07-267/§20" data-name="§20" data-partID="§20" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Når det er fare for takras frå hustak mot offentleg stad, skal det setjast opp stengje (avvisarar) som gjer det tydeleg at ein ikkje kan ferdast der utan fare, og eigaren skal straks syte for at taket vert rydda.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1991-05-07-267/KAPITTEL_5" data-partID="k5"><h2>Kapittel V Reinhald på offentleg stad</h2><article class="legalArticle" data-lovdata-URL="LTII/forskrift/1991-05-07-267/§21" data-name="§21" data-partID="§21" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Eigar av hus eller grunn ut mot offentleg stad innanfor eigedomsskattegrensene, pliktar til ei kvar tid å syta for reinhald av fortauet og strø fortauet når det er glatt.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1991-05-07-267/KAPITTEL_6" data-partID="k6"><h2>Kapittel VI Dyr</h2><article class="legalArticle" data-lovdata-URL="LTII/forskrift/1991-05-07-267/§22" data-name="§22" data-partID="§22" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Med unnatak av dyr i utmarksbeite, er det forbode å lata husdyr gå lause på eller ved offentleg stad utan forsvarleg tilsyn.</article></article><article class="legalArticle" data-lovdata-URL="LTII/forskrift/1991-05-07-267/§23" data-name="§23" data-partID="§23" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">På offentleg stad skal hund haldast i band.</article></article><article class="legalArticle" data-lovdata-URL="LTII/forskrift/1991-05-07-267/§24" data-name="§24" data-partID="§24" data-absoluteaddress="/kapittel/6/paragraf/3/" id="kapittel-6-paragraf-3"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/6/paragraf/3/ledd/1/" id="kapittel-6-paragraf-3-ledd-1">Hundar som går lause i strid med føresegnene, kan politiet ta vare på. Dersom hunden ikkje er henta innan 3 dagar etter at eigaren eller den som har han for eigaren, er varsla personleg eller ved kunngjering i lokalblad, kan politiet selja eller avliva han.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1991-05-07-267/KAPITTEL_7" data-partID="k7"><h2>Kapittel VII Offentlege framsyningar, samkomer og liknande</h2><article class="legalArticle" data-lovdata-URL="LTII/forskrift/1991-05-07-267/§25" data-name="§25" data-partID="§25" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Utan løyve frå politiet må ingen:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/7/paragraf/1/ledd/1/punkt/1/" id="kapittel-7-paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/7/paragraf/1/ledd/1/punkt/1/ledd/1/" id="kapittel-7-paragraf-1-ledd-1-punkt-1-ledd-1">halda konsert eller dramatisk framsyning som nemnt i § 1 i lov av 22. mai 1875,</article></article></li><li data-li-identifier="2." data-name="2."><article class="listArticle" data-absoluteaddress="/kapittel/7/paragraf/1/ledd/1/punkt/2/" id="kapittel-7-paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/7/paragraf/1/ledd/1/punkt/2/ledd/1/" id="kapittel-7-paragraf-1-ledd-1-punkt-2-ledd-1">halde offentleg framsyning som nemnt i § 4 i lov av 22. mai 1875,</article></article></li><li data-li-identifier="3." data-name="3."><article class="listArticle" data-absoluteaddress="/kapittel/7/paragraf/1/ledd/1/punkt/3/" id="kapittel-7-paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/7/paragraf/1/ledd/1/punkt/3/ledd/1/" id="kapittel-7-paragraf-1-ledd-1-punkt-3-ledd-1">driva skytebane, ringkasting e.l. som næring,</article></article></li><li data-li-identifier="4." data-name="4."><article class="listArticle" data-absoluteaddress="/kapittel/7/paragraf/1/ledd/1/punkt/4/" id="kapittel-7-paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/7/paragraf/1/ledd/1/punkt/4/ledd/1/" id="kapittel-7-paragraf-1-ledd-1-punkt-4-ledd-1">som næring, halda offentleg dans, karusell e.l.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/7/paragraf/1/ledd/1/punkt/5/" id="kapittel-7-paragraf-1-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/7/paragraf/1/ledd/1/punkt/5/ledd/1/" id="kapittel-7-paragraf-1-ledd-1-punkt-5-ledd-1">halda samkomer med dans med tilgjenge for alle.</article></article></li></ul></article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Framsyning m.m. må ikkje haldast mellom kl. 01 og 08.</article></article><article class="legalArticle" data-lovdata-URL="LTII/forskrift/1991-05-07-267/§26" data-name="§26" data-partID="§26" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Tilskipingar etter § 25, skal i god tid på førehand senda søknad til politiet. Politiet skal godkjenna det lokalet som skal nyttast og gje dei pålegg og setja dei vilkår det finn turvande for å halda ro og orden m.m.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Når ro og orden krev det, kan politiet bryta av tilskipinga m.m. som nemnt i § 25.</article><article class="legalP" data-absoluteaddress="/kapittel/7/paragraf/2/ledd/3/" id="kapittel-7-paragraf-2-ledd-3">Politiet skal gjevast høveleg plass til dei framsyningar som er nemnt i § 25 pkt. 1 – 2.</article></article><article class="legalArticle" data-lovdata-URL="LTII/forskrift/1991-05-07-267/§27" data-name="§27" data-partID="§27" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">For tilstellingar som nemnt i § 25, når desse vert drivne som næring, skal det svarast avgift til kommunen frå kr 5,- til kr 100,- pr. dag. Kommunen fastset avgifta, som skal betalast forskotsvis.</article></article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1991-05-07-267/KAPITTEL_8" data-partID="k8"><h2>Kapittel VIII Born</h2><article class="legalArticle" data-lovdata-URL="LTII/forskrift/1991-05-07-267/§28" data-name="§28" data-partID="§28" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Born under 14 år som flakkar om på offentleg stad etter kl 2100 i tida 1. oktober – 31. mars, eller etter kl. 2200 i tida 1. april – 30. september utan fylgje, kan politiet visa eller føre heim.</article><article class="legalP" data-absoluteaddress="/kapittel/8/paragraf/1/ledd/2/" id="kapittel-8-paragraf-1-ledd-2">Born under 15 år har ikkje tilgjenga til offentleg dans utan i fylgje med foreldre eller andre føresette.</article><article class="legalP" data-absoluteaddress="/kapittel/8/paragraf/1/ledd/3/" id="kapittel-8-paragraf-1-ledd-3">Foreldra og andre føresette skal så langt råd er syta for at små born dei har omsorg for, har høveleg tilsyn når dei ferdast på offentleg stad.</article></article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1991-05-07-267/KAPITTEL_9" data-partID="k9"><h2>Kapittel IX Allmenne føresegner</h2><article class="legalArticle" data-lovdata-URL="LTII/forskrift/1991-05-07-267/§29" data-name="§29" data-partID="§29" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 29</span>.</h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Dersom nokon ikkje gjer det han pliktar etter denne vedtekta eller etter pålegg gjevne med heimel i vedtekta, kan politiet setja i verk på hans vegne eller syta for at det vert gjort som er naudsynt for å hindra at forsøminga valdar skade eller er til ulempe for andre.</article></article><article class="legalArticle" data-lovdata-URL="LTII/forskrift/1991-05-07-267/§30" data-name="§30" data-partID="§30" data-absoluteaddress="/kapittel/9/paragraf/2/" id="kapittel-9-paragraf-2"><h3 class="legalArticleHeader"><span class="legalArticleValue">§ 30</span>.</h3><article class="legalP" data-absoluteaddress="/kapittel/9/paragraf/2/ledd/1/" id="kapittel-9-paragraf-2-ledd-1">Brot på denne vedtekta eller mot påbod gjevne i medhald av vedtekta, vert straffa etter reglane i straffelova § 339, nr. 2, dersom det ikkje kjem inn under strengare straffebod.</article></article><article class="legalArticle" data-lovdata-URL="LTII/forskrift/1991-05-07-267/§31" data-name="§31" data-partID="§31" data-absoluteaddress="/kapittel/9/paragraf/3/" id="kapittel-9-paragraf-3"><h3 class="legalArticleHeader"><span class="legalArticleValue">§ 31</span>.</h3><article class="legalP" data-absoluteaddress="/kapittel/9/paragraf/3/ledd/1/" id="kapittel-9-paragraf-3-ledd-1">Denne vedtekta tek til å gjelda 1 månad etter at ho er stadfest av Justis- og politidepartementet.</article><article class="legalP" data-absoluteaddress="/kapittel/9/paragraf/3/ledd/2/" id="kapittel-9-paragraf-3-ledd-2">Frå same tid gjeld ikkje lenger politivedtekta for Voss kommune, stadfest 17. desember 1966.</article></article></section></main></body></html>