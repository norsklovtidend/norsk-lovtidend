<!DOCTYPE html><html lang="no"><head><title>Forskrift om salg fra torg og andre offentlige steder, fra portrom og annen privat grunn m.v., Sør-Varanger kommune, Finnmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:58</dd><dt class="legacyID">Datokode</dt><dd class="legacyID">FOR-1991-11-06-766</dd><dt class="dokid">DokumentID</dt><dd class="dokid">LTII/forskrift/1991-11-06-766</dd><dt class="ministry">Departement</dt><dd class="ministry"><ul><li>NB</li></ul></dd><dt class="publishedIn">Publisert i</dt><dd class="publishedIn">Avd II 1991 Nr. 11</dd><dt class="dateInForce">I kraft fra</dt><dd class="dateInForce">1991-11-06</dd><dt class="appliesTo">Gjelder for</dt><dd class="appliesTo">Sør-Varanger kommune, Finnmark.</dd><dt class="basedOn">Hjemmel</dt><dd class="basedOn"><ul><li>lov/1980-06-06-21</li></ul></dd><dt class="dateOfPublication">Kunngjort</dt><dd class="dateOfPublication">1991-12-19</dd><dt class="titleShort">Korttittel</dt><dd class="titleShort">Forskrift om salg fra torg og andre offen</dd><dt class="title">Tittel</dt><dd class="title">Forskrift om salg fra torg og andre offentlige steder, fra portrom og annen privat grunn m.v., Sør-Varanger kommune, Finnmark.</dd><dt class="refid">RefID</dt><dd class="refid">forskrift/1991-11-06-766</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om salg fra torg og andre offentlige steder, fra portrom og annen privat grunn m.v., Sør-Varanger kommune, Finnmark.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li></ul></li></ul></dd></dl></header><main class="documentBody" data-lovdata-URL="LTII/forskrift/1991-11-06-766" id="dokument"><h1>Forskrift om salg fra torg og andre offentlige steder, fra portrom og annen privat grunn m.v., Sør-Varanger kommune, Finnmark.</h1><article class="legalP" data-absoluteaddress="/ledd/1/" id="ledd-1">Fastsatt av Sør-Varanger kommunestyre 19. desember 1990 i medhold av lov av 6. juni 1980 nr. 21 om handelsvirksomhet og stadfestet av Fylkesmannen i Finnmark 6. november 1991.</article><article class="legalArticle" data-lovdata-URL="LTII/forskrift/1991-11-06-766/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Torghandelen i Sør-Varanger kommune skal foregå på Torget ved Samfunnshuset i Kirkenes.</article></article><article class="legalArticle" data-lovdata-URL="LTII/forskrift/1991-11-06-766/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad om leie av torgplass rettes til Sør-Varanger kommune v/formannskapet. Rådmannen eller den han/hun bemyndiger tar avgjørelser etter denne forskrift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Torgavgift betales før torgtillatelse utstedes og torgplass anvises. Helserådets godkjenning må foreligge ved salg av næringsmidler.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Humanitære og politiske organisasjoner, idrettslag m.v. fritas for torgavgifter.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Torgplass må være tatt i bruk innen kl. 10.00 den dagen handelsvirksomhet skal foregå, ellers kan den tildeles en annen.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Torgtillatelsen kan ikke overdras til andre.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Torgavgiftene fastsettes av kommunestyret og disse kan reguleres årlig.</article></article><article class="legalArticle" data-lovdata-URL="LTII/forskrift/1991-11-06-766/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Fast torgplass kan anvises for en begrenset periode – dog ikke utover 6 måneder.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kjøretøyer som nyttes som slepevogner for boder eller som lager for torgvarer, uten at det foretas salg direkte fra dem, er det ikke tillatt å parkere på torgplass.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Det er ikke tillatt å la kjøretøy gå på tomgang.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Ingen må ta plass på salgsstedet med sine varer tidligere enn en time før den tid som er fastsatt for torghandelen.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Innen en halv time etter salgstidens slutt skal alle varer, kurver, bord m v., alt avfall samt kjøretøyer være fjernet fra salgsstedet.</article></article><article class="legalArticle" data-lovdata-URL="LTII/forskrift/1991-11-06-766/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">De som har torgplass skal sørge for renhold på stedet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Torghandel er tillatt på hverdager til følgende tider:<table><tbody><tr><td data-text-align="left" data-vertical-align="top">Mandag-fredag</td><td data-text-align="left" data-vertical-align="top">kl. 08.00 – kl. 20.00</td></tr><tr><td data-text-align="left" data-vertical-align="top">Lørdag</td><td data-text-align="left" data-vertical-align="top">kl. 08.00 – kl. 18.00</td></tr></tbody></table></article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Torghandel er tillatt på søndager i perioden 1. juni – 31. august samt to søndager i adventstida, fra kl. 14.00 – 19.00. Utover dette er ikke torghandel tillatt på søn- og helligdager og offentlige høytidsdager. Det er heller ikke tillatt påske- og pinseaften, jule- og nyttårsaften etter kl. 15.00.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">De som har torgplass skal gi melding til Sør-Varanger kommune om når de skal ha søndagsåpent.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Rådmannen kan under særlige omstendigheter forby torghandel på enkelte dager.</article></article><article class="legalArticle" data-lovdata-URL="LTII/forskrift/1991-11-06-766/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Salg fra torg utenom torgtid, salgsboder, veier, gater og kaier eller andre offentlige steder kan bare skje fra plass som grunneier godkjenner.</article></article><article class="legalArticle" data-lovdata-URL="LTII/forskrift/1991-11-06-766/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">De som har torgplass må til enhver tid rette seg etter de pålegg som politiet gir av hensyn til den alminnelige orden og likeledes etter de påbud som blir gitt av helserådet eller annen offentlig myndighet.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Den som tross pålegg ikke etterkommer forskriftene, kan bortvises fra torget.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Barn under 18 år kan ikke utøve handel uten som hjelp for voksne.</article></article><article class="legalArticle" data-lovdata-URL="LTII/forskrift/1991-11-06-766/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Formannskapet eller den det bemyndiger kan i særlige tilfeller gi dispensasjon fra bestemmelsene i denne forskrift.</article></article><article class="legalArticle" data-lovdata-URL="LTII/forskrift/1991-11-06-766/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse av denne forskrift eller påbud som er gitt i medhold av forskriften straffes etter lov om handelsvirksomhet av 6. juni 1980 nr. 21 § 5.1.</article></article><article class="legalArticle" data-lovdata-URL="LTII/forskrift/1991-11-06-766/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft fra 6. november 1991.</article></article></main></body></html>