<!DOCTYPE html><html lang="no"><head><title>Forskrift om vern for Styvi-Holmo landskapsvernområde, Aurland kommune, Sogn og Fjordane.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:52</dd><dt class="legacyID">Datokode</dt><dd class="legacyID">FOR-1991-10-18-687</dd><dt class="dokid">DokumentID</dt><dd class="dokid">LTII/forskrift/1991-10-18-687</dd><dt class="ministry">Departement</dt><dd class="ministry"><ul><li>MD</li></ul></dd><dt class="publishedIn">Publisert i</dt><dd class="publishedIn">Avd II 1991 Nr. 10</dd><dt class="dateInForce">I kraft fra</dt><dd class="dateInForce">1991-10-18</dd><dt class="appliesTo">Gjelder for</dt><dd class="appliesTo">Aurland kommune, Sogn og Fjordane.</dd><dt class="dateOfPublication">Kunngjort</dt><dd class="dateOfPublication">1991-11-14</dd><dt class="titleShort">Korttittel</dt><dd class="titleShort">Forskrift om vern for Styvi-Holmo lands</dd><dt class="title">Tittel</dt><dd class="title">Forskrift om vern for Styvi-Holmo landskapsvernområde, Aurland kommune, Sogn og Fjordane.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 18. oktober 1991. Fremmet av Miljøverndepartementet.</dd><dt class="refid">RefID</dt><dd class="refid">forskrift/1991-10-18-687</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vern for Styvi-Holmo landskapsvernområde, Aurland kommune, Sogn og Fjordane.<ul class="tocSubUl"><li>I</li><li>II</li><li>III</li><li>IV</li><li>V</li><li>VI</li><li>VII</li><li>VIII</li><li>IX</li><li>X</li></ul></li></ul></dd></dl></header><main class="documentBody" data-lovdata-URL="LTII/forskrift/1991-10-18-687" id="dokument"><h1>Forskrift om vern for Styvi-Holmo landskapsvernområde, Aurland kommune, Sogn og Fjordane.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1991-10-18-687/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I medhald av lov om naturvern av 19. juni 1970 nr. 63, § 5, jf. § 6 og §§ 21, 22 og 23, er eit område ved Nærøyfjorden frå Skalmenes til Knukaneset i Aurland kommune i Sogn og Fjordane fylke, verna som landskapsvernområde ved kgl.res. av 18. oktober 1991 under namnet Styvi-Holmo landskapsvernområde.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1991-10-18-687/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Landskapsvernområdet omfattar delar av gnr./bnr. 58/1 og 58/2 i Aurland kommune.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Landskapsvernområdet dekkjer eit areal på ca. 6200 daa.</article><article class="legalP" data-absoluteaddress="/kapittel/2/ledd/3/" id="kapittel-2-ledd-3">Grensene for landskapsvernområdet går fram av kart i målestokk 1:5.000 og 1:50.000, datert Miljøverndepartementet august 1991.</article><article class="legalP" data-absoluteaddress="/kapittel/2/ledd/4/" id="kapittel-2-ledd-4">Karta og verneforskrifta vert oppbevarte i Aurland kommune, hjå fylkesmannen i Sogn og Fjordane, i Direktoratet for naturforvaltning og i Miljøverndepartementet.</article><article class="legalP" data-absoluteaddress="/kapittel/2/ledd/5/" id="kapittel-2-ledd-5">Dei nøyaktige grensene for landskapsvernområdet skal merkjast i marka etter nærare tilvising frå forvaltningsstyresmakta, og knekkpunkta i grenselina bør koordinatfestast.</article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1991-10-18-687/KAPITTEL_3" data-partID="k3"><h2 data-text-align="center">III</h2><article class="legalP" data-absoluteaddress="/kapittel/3/ledd/1/" id="kapittel-3-ledd-1">Føremålet med landskapsvernområdet er å verne ein del av eit vakkert og interessant natur- og kulturlandskap frå fjord til fjell, med geologiske førekomstar og kulturminne.</article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1991-10-18-687/KAPITTEL_4" data-partID="k4"><h2 data-text-align="center">IV</h2><article class="legalP" data-absoluteaddress="/kapittel/4/ledd/1/" id="kapittel-4-ledd-1">For landskapsvernområdet gjeld følgjande reglar:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/4/ledd/1/punkt/1/" id="kapittel-4-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/4/ledd/1/punkt/1/ledd/1/" id="kapittel-4-ledd-1-punkt-1-ledd-1">Alle inngrep som vesentleg kan endre landskapet sin art eller karakter er forbodne. Døme på slike inngrep er oppsetjing og riving av bygningar, oppføring av anlegg og andre faste innretningar, bygging av vegar, bruer og klopper, fjerning eller inngrep i faste kulturminne frå nyare tid, så som den gamle postvegen med støypejernsgjerde, steinmurar, steingjerde, m.m., sprenging og boring i stein og fjell, bergverksdrift, lausbryting og fjerning av stein eller mineral, masseuttak, graving og utfylling av masse, bakkeplanering, nydyrking, bruk av flatehogst, drenering og anna form for tørrlegging, vassdragsregulering, framføring av luftleidningar, utslepp av kloakk eller anna konsentrert ureining, bruk av kunstgjødsel og kjemiske sprøytemiddel i utmark, deponering av avfall og forsøpling, merking av stiar og løyper og oppsetjing av skilt. Opplistinga er ikkje uttømmande.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/4/ledd/1/punkt/2/" id="kapittel-4-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/4/ledd/1/punkt/2/ledd/1/" id="kapittel-4-ledd-1-punkt-2-ledd-1">Hogst kan berre skje som plukkhogst. Styvingstre (m.a. av alm, lind og bjørk), særmerkte og dekorative tre og daude tre som er med på å prege landskapet, må ikkje fellast. Inngrep i vegetasjonen som får landskapsmessige verknader eller som vesentleg kan endre den naturlege samansetnaden av flora og vegetasjon er forbode.</article><article class="legalP" data-absoluteaddress="/kapittel/4/ledd/1/punkt/2/ledd/2/" id="kapittel-4-ledd-1-punkt-2-ledd-2">Treslagskifte og granplanting er forbode.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/4/ledd/1/punkt/3/" id="kapittel-4-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/4/ledd/1/punkt/3/ledd/1/" id="kapittel-4-ledd-1-punkt-3-ledd-1">Motorferdsel på land og på vatn, herunder landing og lågtflyging under 300 m over bakken med luftfarty, er forbode. Som landing reknast det og når eit luftfarty hentar eller set av gods eller passasjerar medan det står stille i lufta.</article></article></li></ul></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1991-10-18-687/KAPITTEL_5" data-partID="k5"><h2 data-text-align="center">V</h2><article class="legalP" data-absoluteaddress="/kapittel/5/ledd/1/" id="kapittel-5-ledd-1">Reglane i pkt. IV er ikkje til hinder for:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/ledd/1/punkt/1/" id="kapittel-5-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/5/ledd/1/punkt/1/ledd/1/" id="kapittel-5-ledd-1-punkt-1-ledd-1">Tradisjonell drift av gardsbruka på Styvi. Gardsdrifta må ta omsyn til landskapet sitt særpreg og spesielle kvalitetar.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/ledd/1/punkt/2/" id="kapittel-5-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/5/ledd/1/punkt/2/ledd/1/" id="kapittel-5-ledd-1-punkt-2-ledd-1">Rydding av beite og stiar som er utsette for attgroing, og styving av tre.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/5/ledd/1/punkt/3/" id="kapittel-5-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/5/ledd/1/punkt/3/ledd/1/" id="kapittel-5-ledd-1-punkt-3-ledd-1">Uttak av trevirke til brensel for eige bruk og til vedlikehald av bygningar innanfor landskapsvernområdet.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/5/ledd/1/punkt/4/" id="kapittel-5-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/5/ledd/1/punkt/4/ledd/1/" id="kapittel-5-ledd-1-punkt-4-ledd-1">Motorbåtferdsel på fjorden, herunder å gå til land eller kai. Motorferdsel i samband med jordbruksdrift på innmark, i samband med gjødsling av kulturbeite, og bruk av traktor i utmarka på Styvi.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/5/ledd/1/punkt/5/" id="kapittel-5-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/5/ledd/1/punkt/5/ledd/1/" id="kapittel-5-ledd-1-punkt-5-ledd-1">Fjerning og riving av telefonleidningar, telefonstolpar, løypestreng o.l. som står til nedfalls og ikkje lenger er i bruk.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/5/ledd/1/punkt/6/" id="kapittel-5-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/5/ledd/1/punkt/6/ledd/1/" id="kapittel-5-ledd-1-punkt-6-ledd-1">Vanleg vedlikehald av eksisterande kablar, luftleidningar (inkl. rydding av skogvegetasjon i traséen), vatningsanlegg, løypestreng, gjerde m.m.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/5/ledd/1/punkt/7/" id="kapittel-5-ledd-1-punkt-7"><span class="data-originalId">7.</span><article class="legalP" data-absoluteaddress="/kapittel/5/ledd/1/punkt/7/ledd/1/" id="kapittel-5-ledd-1-punkt-7-ledd-1">Naudsynt vedlikehald av eksisterande bygningar med tradisjonell materialbruk og fargebruk.</article></article></li><li data-li-identifier="8." data-name="8."><article class="listArticle" data-absoluteaddress="/kapittel/5/ledd/1/punkt/8/" id="kapittel-5-ledd-1-punkt-8"><span class="data-originalId">8.</span><article class="legalP" data-absoluteaddress="/kapittel/5/ledd/1/punkt/8/ledd/1/" id="kapittel-5-ledd-1-punkt-8-ledd-1">Plukking av bær og matsopp, og plukking av blomstrar og kvistar til eige bruk.</article></article></li><li data-li-identifier="9." data-name="9."><article class="listArticle" data-absoluteaddress="/kapittel/5/ledd/1/punkt/9/" id="kapittel-5-ledd-1-punkt-9"><span class="data-originalId">9.</span><article class="legalP" data-absoluteaddress="/kapittel/5/ledd/1/punkt/9/ledd/1/" id="kapittel-5-ledd-1-punkt-9-ledd-1">Jakt og fiske.</article></article></li><li data-li-identifier="10." data-name="10."><article class="listArticle" data-absoluteaddress="/kapittel/5/ledd/1/punkt/10/" id="kapittel-5-ledd-1-punkt-10"><span class="data-originalId">10.</span><article class="legalP" data-absoluteaddress="/kapittel/5/ledd/1/punkt/10/ledd/1/" id="kapittel-5-ledd-1-punkt-10-ledd-1">Forsvarleg nedgraving av avfall frå hytter og stølshus i landskapsvernområdet.</article></article></li><li data-li-identifier="11." data-name="11."><article class="listArticle" data-absoluteaddress="/kapittel/5/ledd/1/punkt/11/" id="kapittel-5-ledd-1-punkt-11"><span class="data-originalId">11.</span><article class="legalP" data-absoluteaddress="/kapittel/5/ledd/1/punkt/11/ledd/1/" id="kapittel-5-ledd-1-punkt-11-ledd-1">Gjennomføring av militær operativ verksemd og tiltak i ambulanse-, politi-, brannvern-, rednings-, oppsyns-, skjøtsels-, og forvaltningsaugemed.</article></article></li></ul></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1991-10-18-687/KAPITTEL_6" data-partID="k6"><h2 data-text-align="center">VI</h2><article class="legalP" data-absoluteaddress="/kapittel/6/ledd/1/" id="kapittel-6-ledd-1">Forvaltningsstyresmakta eller den forvaltningsstyresmakta gjev fullmakt, kan gje løyve til:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/6/ledd/1/punkt/1/" id="kapittel-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/6/ledd/1/punkt/1/ledd/1/" id="kapittel-6-ledd-1-punkt-1-ledd-1">Endra bruksformer i landbruket i samsvar med driftsplan godkjend av landbruksstyresmaktene.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/6/ledd/1/punkt/2/" id="kapittel-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/6/ledd/1/punkt/2/ledd/1/" id="kapittel-6-ledd-1-punkt-2-ledd-1">Ei avgrensa nydyrking i tilslutning til tidlegare dyrka mark og hogst utover det som er nemnt i pkt. V, 3, til dømes vedhogst for sal, i samsvar med driftsplan godkjent av landbruksstyresmaktene.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/6/ledd/1/punkt/3/" id="kapittel-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/6/ledd/1/punkt/3/ledd/1/" id="kapittel-6-ledd-1-punkt-3-ledd-1">Å byggje, byggje om utvide og rive driftsbygningar, bustadhus, stølshus og andre bygningar i landskapsvernområdet. All byggjing skal vere i tråd med tradisjonell lokal byggjeskikk.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/6/ledd/1/punkt/4/" id="kapittel-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/6/ledd/1/punkt/4/ledd/1/" id="kapittel-6-ledd-1-punkt-4-ledd-1">Restaurering og rydding av den gamle postvegen mellom Styvi og Bleiklindi.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/6/ledd/1/punkt/5/" id="kapittel-6-ledd-1-punkt-5"><span class="data-originalId">5.</span><article class="legalP" data-absoluteaddress="/kapittel/6/ledd/1/punkt/5/ledd/1/" id="kapittel-6-ledd-1-punkt-5-ledd-1">Byggjing av bruer og klopper, og merking av stiar og løyper.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/6/ledd/1/punkt/6/" id="kapittel-6-ledd-1-punkt-6"><span class="data-originalId">6.</span><article class="legalP" data-absoluteaddress="/kapittel/6/ledd/1/punkt/6/ledd/1/" id="kapittel-6-ledd-1-punkt-6-ledd-1">Motorferdsel ut over det som er tillate etter kap. V, 2 i samband med utviding av landbruksdrift og i andre naudsynte høve når særlege grunnar ligg føre.</article><article class="legalP" data-absoluteaddress="/kapittel/6/ledd/1/punkt/6/ledd/2/" id="kapittel-6-ledd-1-punkt-6-ledd-2">Motorferdsel for transport av material til bygningar, bruer, klopper m.m., og av brensel, utstyr og proviant til hytter og stølar.</article><article class="legalP" data-absoluteaddress="/kapittel/6/ledd/1/punkt/6/ledd/3/" id="kapittel-6-ledd-1-punkt-6-ledd-3">Motorferdsel i samband med vitskaplege undersøkingar etter oppdrag frå forskningsinstitusjon.</article></article></li></ul></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1991-10-18-687/KAPITTEL_7" data-partID="k7"><h2 data-text-align="center">VII</h2><article class="legalP" data-absoluteaddress="/kapittel/7/ledd/1/" id="kapittel-7-ledd-1">Forvaltningsstyresmakta eller den forvaltningsstyresmakta gjev fullmakt kan gjennomføre tiltak for å fremje føremålet med vernet. Det kan utarbeidast forvaltningsplan som inneheld nærare retningsliner om forvaltning, skjøtsel, tilrettelegging, informasjon og rådgjeving.</article></section><section class="section" data-name="kapVIII" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1991-10-18-687/KAPITTEL_8" data-partID="k8"><h2 data-text-align="center">VIII</h2><article class="legalP" data-absoluteaddress="/kapittel/8/ledd/1/" id="kapittel-8-ledd-1">Forvaltningsstyresmakta kan gjere unntak frå verneforskrifta når føremålet med vernet krev det, for vitskaplege undersøkingar, arbeid eller tiltak av vesentleg verdi for samfunnet, eller i særlege høve når dette ikkje er i strid med føremålet med landskapsvernområdet.</article></section><section class="section" data-name="kapIX" data-section-type="default" data-absoluteaddress="/kapittel/9/" id="kapittel-9" data-lovdata-URL="LTII/forskrift/1991-10-18-687/KAPITTEL_9" data-partID="k9"><h2 data-text-align="center">IX</h2><article class="legalP" data-absoluteaddress="/kapittel/9/ledd/1/" id="kapittel-9-ledd-1">Forvaltninga av verneforskrifta vert lagt til Fylkesmannen i Sogn og Fjordane.</article></section><section class="section" data-name="kapX" data-section-type="default" data-absoluteaddress="/kapittel/10/" id="kapittel-10" data-lovdata-URL="LTII/forskrift/1991-10-18-687/KAPITTEL_10" data-partID="k10"><h2 data-text-align="center">X</h2><article class="legalP" data-absoluteaddress="/kapittel/10/ledd/1/" id="kapittel-10-ledd-1">Forskrifta trer i kraft straks.</article></section></main></body></html>