<!DOCTYPE html><html lang="no"><head><title>Forskrift for handel utenom fast utsalgssted, Vestvågøy kommune, Nordland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:54:59</dd><dt class="legacyID">Datokode</dt><dd class="legacyID">FOR-1991-05-27-329</dd><dt class="dokid">DokumentID</dt><dd class="dokid">LTII/forskrift/1991-05-27-329</dd><dt class="ministry">Departement</dt><dd class="ministry"><ul><li>NB</li></ul></dd><dt class="publishedIn">Publisert i</dt><dd class="publishedIn">Avd II 1991 Nr. 5</dd><dt class="dateInForce">I kraft fra</dt><dd class="dateInForce">1991-05-27</dd><dt class="appliesTo">Gjelder for</dt><dd class="appliesTo">Vestvågøy kommune, Nordland.</dd><dt class="dateOfPublication">Kunngjort</dt><dd class="dateOfPublication">1991-06-14</dd><dt class="titleShort">Korttittel</dt><dd class="titleShort">Forskrift for handel utenom fast utsalgssted</dd><dt class="title">Tittel</dt><dd class="title">Forskrift for handel utenom fast utsalgssted, Vestvågøy kommune, Nordland.</dd><dt class="refid">RefID</dt><dd class="refid">forskrift/1991-05-27-329</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for handel utenom fast utsalgssted, Vestvågøy kommune, Nordland.<ul class="tocSubUl"><li>§ 1.</li><li>§ 2.</li><li>A. Torghandel, handel fra offentlige salgssteder<ul class="tocSubUl"><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li><li>B. Salg fra privat grunn som står i fri forbindelse med alminnelig beferdet strøk – mobil handel.<ul class="tocSubUl"><li>§ 11.</li></ul></li><li>D. Dispensasjon<ul class="tocSubUl"><li>§ 12.</li></ul></li><li>E. Straffebestemmelser<ul class="tocSubUl"><li>§ 13.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1991-05-27-329" id="dokument"><h1>Forskrift for handel utenom fast utsalgssted, Vestvågøy kommune, Nordland.</h1><article class="legalP" data-absoluteaddress="/ledd/1/" id="ledd-1">Fylkesmannen i Nordland har 27. mai 1991 etter lov av 6. juni 1980 nr. 21, § 3-2, siste ledd stadfestet kommunestyrets vedtak av 15. mars 1991 om forskrift for handel utenom fast utsalgssted i Vestvågøy kommune.</article><article class="legalP" data-absoluteaddress="/ledd/2/" id="ledd-2">Forskriften lyder slik:</article><article class="legalArticle" data-lovdata-URL="LTII/forskrift/1991-05-27-329/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Etter at politiets og helse- og sosialstyrets uttalelse er innhentet, bestemmer Vestvågøy formannskap hvilke offentlige steder som kan nyttes til handelsvirksomhet m.m. i Vestvågøy kommune. Herunder torg, gater, brygger o.l.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Når det gjelder områder som forvaltes av havnevesenet, innhentes uttalelse fra havnestyret.</article></article><article class="legalArticle" data-lovdata-URL="LTII/forskrift/1991-05-27-329/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Den som vil framby næringsmidler enten det gjelder på offentlig og/eller på privat grunn må på forhånd ha virksomheten godkjent av helse- og sosialstyret ved næringsmiddelkontrollen. Unntak herfra er sjølfanget fisk solgt i fra eget fartøy, bær, frukt og grønnsaker.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ved frambud av næringsmidler skal alle trinn av virksomheten legges opp slik at en i størst mulig grad unngår forurensning, kvalitetsforringelse og/eller utvikling av mikroorganismer som kan forårsake bedervelse eller representere helsefare.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">All handel med matvarer, frukt og bær er underlagt de bestemmelser om hygiene og renslighet som til enhver tid er fastsatt av helsemyndigheten. Næringsmiddelkontrollens personale kan til enhver tid føre tilsyn etter næringsmiddelloven.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Frambud er all omsetning, servering og annen utlevering av næringsmidler. Bruk av næringsmidler til reklame og til gevinst ved lotteri er frambud.</article></article><section class="section" data-name="kapA" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1991-05-27-329/KAPITTEL_1" data-partID="k1"><h2>A. Torghandel, handel fra offentlige salgssteder</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Torghandel er definert i næringsmiddellovgivningen.</article><article class="legalArticle" data-lovdata-URL="LTII/forskrift/1991-05-27-329/§3" data-name="§3" data-partID="§3" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Torghandel er tillatt på den torgplass formannskapet bestemmer. Videre er det fra kaier og båter tillatt å handle med fisk og skalldyr i fersk og tilvirket stand.</article></article><article class="legalArticle" data-lovdata-URL="LTII/forskrift/1991-05-27-329/§4" data-name="§4" data-partID="§4" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Salgstidene for torghandel skal følge Vestvågøy kommunes lukningsvedtekt.</article></article><article class="legalArticle" data-lovdata-URL="LTII/forskrift/1991-05-27-329/§5" data-name="§5" data-partID="§5" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Plasser opparbeidet for torghandel, jfr. § 3 inndeles i ruter a 20 m<sup>2</sup> (5 x 4 m) som merkes med nummer.</article></article><article class="legalArticle" data-lovdata-URL="LTII/forskrift/1991-05-27-329/§6" data-name="§6" data-partID="§6" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Barn under 16 år må ikke drive torgsalg alene.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Alle som vil nytte torg eller annen offentlig salgsplass må ha samtykke til dette og anvist plass fra Vestvågøy kommune. Teknisk sjef utøver denne myndighet.</article></article><article class="legalArticle" data-lovdata-URL="LTII/forskrift/1991-05-27-329/§7" data-name="§7" data-partID="§7" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Torghandel skal fortrinnsvis foregå fra mobile boder eller liknende.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Kjøretøyer hvorfra det skal foregå omsetning/frambud o.l. av næringsmidler skal være godkjent for formålet av næringsmiddelkontrollen i den kommune hvor kjøretøyet er registrert.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Ingen torghandler kan – uten særskilt tillatelse – nytte mer enn en bod eller vogn for sitt salg. Kjøretøyer som nyttes som slepevogner for boder, eller som lager for torgvarer, uten at det foretas salg direkte fra dem, er det ikke tillatt å parkere på torgplass.</article></article><article class="legalArticle" data-lovdata-URL="LTII/forskrift/1991-05-27-329/§8" data-name="§8" data-partID="§8" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Ingen må ta plass på salgsstedet tidligere enn en halv time før den tiden som er fastsatt for torghandelen.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">De som driver salg som nevnt i § 2, må rette seg etter de pålegg som politiet gir av hensyn til den alminnelige orden, og etter de påbud som blir gitt av helse og sosialstyret. De som ikke retter seg etter gitt pålegg og påbud kan politiet vise bort.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">De handlende skal sørge for renhold på stedet i salgstiden, og må sørge for at omgivelsene ikke skjemmes eller tilsøles av virksomheten.</article><article class="legalP" data-absoluteaddress="/kapittel/1/paragraf/6/ledd/4/" id="kapittel-1-paragraf-6-ledd-4">Vestvågøy kommune (utleier) kan pålegge de handlende å sette opp papirkurver.</article><article class="legalP" data-absoluteaddress="/kapittel/1/paragraf/6/ledd/5/" id="kapittel-1-paragraf-6-ledd-5">Innen en halv time etter salgstidens slutt skal alle varer, kurver, bord m.m., boder og kjøretøy, samt alt avfall være fjernet fra salgsstedet.</article></article><article class="legalArticle" data-lovdata-URL="LTII/forskrift/1991-05-27-329/§9" data-name="§9" data-partID="§9" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Torghandler som tildeles bestemt plass, må ha tatt den i bruk innen kl. 10.00 den dagen handelsvirksomheten skal foregå. Ellers kan den tildeles en annen. Ingen tillatelse gis for lengre tid enn til 31. desember det år tillatelsen blir gitt.</article></article><article class="legalArticle" data-lovdata-URL="LTII/forskrift/1991-05-27-329/§10" data-name="§10" data-partID="§10" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Handlere som anvises plass på torg eller annen kommunal eiendom, skal betale avgift til kommunen for bruk av plassen.</article><article class="legalP" data-absoluteaddress="/kapittel/1/paragraf/8/ledd/2/" id="kapittel-1-paragraf-8-ledd-2">Vestvågøy formannskap fastsetter størrelsen på avgiften.</article></article></section><section class="section" data-name="kapB" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1991-05-27-329/KAPITTEL_2" data-partID="k2"><h2>B. Salg fra privat grunn som står i fri forbindelse med alminnelig beferdet strøk – mobil handel.</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Mobil handel er definert i næringsmiddellovgivningen.</article><article class="legalArticle" data-lovdata-URL="LTII/forskrift/1991-05-27-329/§11" data-name="§11" data-partID="§11" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Salg fra salgshaller, veger, gater og kaier eller andre offentlige steder kan bare skje fra plass som politiet godkjenner.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">De som driver slikt salg som nevnt ovenfor må rette seg etter de pålegg som politiet gir av hensyn til den alminnelige orden, og etter de påbud som blir gitt av helse og sosialstyret.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">De handlende må sørge for renhold på stedet i salgstiden og for at alt avfall og løst salgsutstyr m.v. blir fjernet ved salgstidens slutt. De må sørge for at omgivelsene ikke skjemmes eller tilsøles av virksomheten. De plikter også å sette opp papirkurver.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Den som vil drive salg som nevnt i denne paragrafen må på forhånd melde dette skriftlig til Teknisk sjef.</article></article></section><section class="section" data-name="kapD" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1991-05-27-329/KAPITTEL_3" data-partID="k3"><h2>D. Dispensasjon</h2><article class="legalArticle" data-lovdata-URL="LTII/forskrift/1991-05-27-329/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Vestvågøy formannskap eller den som settes til å utøve formannskapets myndighet etter denne forskrift, kan i enkelte tilfeller gi dispensasjon fra bestemmelsene i denne forskrift.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Slik dispensasjon fritar ikke for bestemmelser/pålegg gitt med hjemmel i annet regelverk.</article></article></section><section class="section" data-name="kapE" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1991-05-27-329/KAPITTEL_4" data-partID="k4"><h2>E. Straffebestemmelser</h2><article class="legalArticle" data-lovdata-URL="LTII/forskrift/1991-05-27-329/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Overtredelse av denne forskrift straffes som bestemt i lov av 6. juni 1980 nr. 21 om handelsvirksomhet § 5-1.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Forskriften trer i kraft straks.</article></article></section></main></body></html>