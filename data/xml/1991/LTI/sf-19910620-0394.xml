<!DOCTYPE html><html lang="no"><head><title>Forskrift om forsinkelsesgebyr ved for sen innsendelse av årsoppgjør og revisjonsberetning til Regnskapsregisteret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1991-06-20-394</dd><dt class="dokid">DokumentID</dt><dd class="dokid">LTI/forskrift/1991-06-20-394</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 11</dd><dt class="dateInForce">I kraft fra</dt><dd class="dateInForce">1991-06-20</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-04-59/§11-14</li></ul></dd><dt class="dateOfPublication">Kunngjort</dt><dd class="dateOfPublication">1991-07-12</dd><dt class="title">Tittel</dt><dd class="title">Forskrift om forsinkelsesgebyr ved for sen innsendelse av årsoppgjør og revisjonsberetning til Regnskapsregisteret.</dd><dt class="miscInformation">Annet om dokumentet</dt><dd class="miscInformation">Fastsatt ved regjeringens res. av 20. juni 1991 i medhold av lov om aksjeselskaper av 4. juni 1976 nr. 59 § 11-14 andre ledd. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1991-06-20-394</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forsinkelsesgebyr ved for sen innsendelse av årsoppgjør og revisjonsberetning til Regnskapsregisteret.<ul class="tocSubUl"><li>§ 1. Virkeområde</li><li>§ 2. Innkreving av forsinkelsesgebyr</li><li>§ 3. Satser for forsinkelsesgebyr</li><li>§ 4. Ettergivelse og klagebehandling</li><li>§ 5. Fritak for forsinkelsesgebyr</li><li>§ 6. Delegering til Regnskapsregisteret</li><li>§ 7. Overgangsbestemmeler for regnskapsåret 1990</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-06-20-394" id="dokument"><h1>Forskrift om forsinkelsesgebyr ved for sen innsendelse av årsoppgjør og revisjonsberetning til Regnskapsregisteret.</h1><article class="legalArticle" data-lovdata-URL="LTI/forskrift/1991-06-20-394/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for styreformann, styremedlem eller aksjeselskap som etter reglene i aksjeloven § 11-14 annet og tredje ledd skal svare forsinkelsesgebyr ved for sen innsendelse av årsoppgjør og revisjonsberetning til det sentrale register for årsoppgjør (Regnskapsregisteret), jf. aksjeloven § 11-14 første ledd.</article></article><article class="legalArticle" data-lovdata-URL="LTI/forskrift/1991-06-20-394/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Innkreving av forsinkelsesgebyr</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forsinkelsesgebyr etter aksjeloven § 11-14 kan inndrives etter reglene i skattebetalingsloven av 21. november 1952 nr. 2 § 32 nr. 1. Innkrevingen foretas av Regnskapsregisteret.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Forsinkelsesgebyr skal søkes innkrevet hos aksjeselskapets styreformann før innkreving eventuelt iverksettes overfor øvrige styremedlemmer eller overfor selskapet.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Mangler selskapet lovlig valgt og registrert styreformann ved innsendelsesfristens utløp, er de øvrige styremedlemmer solidarisk ansvarlig for forsinkelsesgebyret.</article></article><article class="legalArticle" data-lovdata-URL="LTI/forskrift/1991-06-20-394/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Satser for forsinkelsesgebyr</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Forsinkelsesgebyret fastsettes til ett eller flere rettsgebyr (R) etter følgende tabell og regnes fra og med 1. august i året etter regnskapsåret:<table><tbody><tr><td data-text-align="left" data-vertical-align="top">Første åtte uker</td><td data-text-align="left" data-vertical-align="top">1 R pr uke</td></tr><tr><td data-text-align="left" data-vertical-align="top">Neste ti uker</td><td data-text-align="left" data-vertical-align="top">2 R pr uke</td></tr><tr><td data-text-align="left" data-vertical-align="top">Siste åtte uker</td><td data-text-align="left" data-vertical-align="top">3 R pr uke</td></tr></tbody></table></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Gebyret regnes for hele uker, slik at del av uke regnes som en uke. Gebyrberegningen avbrytes når årsoppgjør og revisjonsberetning mottas i Regnskapsregisteret. Har det innsendte materiale så store mangler at det ikke kan godkjennes som årsoppgjør og revisjonsberetning, avbrytes gebyrberegningen likevel ikke.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Endringer i satsen for rettsgebyr får automatisk virkning for forsinkelsesgebyret.</article></article><article class="legalArticle" data-lovdata-URL="LTI/forskrift/1991-06-20-394/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ettergivelse og klagebehandling</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ileggelse av forsinkelsesgebyr regnes etter aksjeloven § 11-14 annet ledd siste punktum ikke som forvaltningsvedtak og kan ikke påklages.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om hel eller delvis ettergivelse av forsinkelsesgebyr avgjøres av Regnskapsregisteret. Hel eller delvis ettergivelse av forsinkelsesgebyr kan bare gis dersom såvel selskapets styreformann, selskapets øvrige styremedlemmer og selskapet selv har vært forhindret fra å overholde innsendingsplikten i tide, og hindringen ikke er fremkalt uaktsomt eller forsettlig av de ansvarlige.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Finansdepartementet er klageinstans.</article></article><article class="legalArticle" data-lovdata-URL="LTI/forskrift/1991-06-20-394/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Fritak for forsinkelsesgebyr</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Holdes ordinær generalforsamling i tidsrommet 1. mai til 30. juni i året etter regnskapsåret, og aksjeloven § 9-5 tredje ledd blir brakt til anvendelse, slik at innsendelsesfristen 1. august ikke kan overholdes, gis fritak for forsinkelsesgebyr etter følgende regler:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Selskapet må innen 1. august samme år gi Regnskapsregisteret melding om at aksjeloven § 9-5 tredje ledd er brakt til anvendelse. Som vedlegg til meldingen må følge utskrift eller bekreftet kopi av generalforsamlingsprotokollen med angivelse av når generalforsamlingen ble avholdt og når ny er berammet.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Forsinkelsesgebyret påløper ikke dersom årsoppgjør og revisjonsberetning er mottatt i Regnskapsregisteret senest 1. oktober i året etter regnskapsåret. Har det innsendte materialet så store mangler at det ikke kan godkjennes som årsoppgjør og revisjonsberetning før 1. oktober, beregnes likevel forsinkelsesgebyr i samsvar med forskriftens § 3.</article></article></li></ul></article></article><article class="legalArticle" data-lovdata-URL="LTI/forskrift/1991-06-20-394/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Delegering til Regnskapsregisteret</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Regnskapsregisteret kan gi nærmere regler til utfylling og gjennomføring av disse forskrifter, herunder med varslingsfrister, innbetalingsrutiner og krav til dokumentasjon som skal legges ved søknad om ettergivelse av forsinkelsesgebyr m.v.</article></article><article class="legalArticle" data-lovdata-URL="LTI/forskrift/1991-06-20-394/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Overgangsbestemmeler for regnskapsåret 1990</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Gebyr for manglende innsendelse av årsoppgjør og revisjonsberetning for regnskapsåret 1990 eller avvikende regnskapsår som utløper i 1990, innkreves ikke dersom årsoppgjør og revisjonsberetning er mottatt i Regnskapsregisteret før 1. oktober 1991 i en slik tilstand at det kan godkjennes som årsberetning og revisjonsberetning.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">I tilfelle som nevnt i første ledd beregnes forsinkelsesgebyret likevel i samsvar med forskriftens § 3 dersom årsoppgjør og revisjonsberetning blir mottatt 1. oktober 1991 eller senere.</article></article><article class="legalArticle" data-lovdata-URL="LTI/forskrift/1991-06-20-394/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft straks.</article></article></main></body></html>