<!DOCTYPE html><html lang="no"><head><title>Forskrift om tilvirkning, innførsel, utførsel og bruk av klorfluorkarboner (KFK) og haloner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:50</dd><dt class="legacyID">Datokode</dt><dd class="legacyID">FOR-1991-01-21-55</dd><dt class="dokid">DokumentID</dt><dd class="dokid">LTI/forskrift/1991-01-21-55</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 2</dd><dt class="dateInForce">I kraft fra</dt><dd class="dateInForce">1991-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1979-06-01-9024/§4</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li><li>forskrift/1983-07-08-1245/§11</li><li>lov/1976-06-11-79/§4</li><li>forskrift/1977-08-05-2</li></ul></dd><dt class="dateOfPublication">Kunngjort</dt><dd class="dateOfPublication">1991-02-26</dd><dt class="title">Tittel</dt><dd class="title">Forskrift om tilvirkning, innførsel, utførsel og bruk av klorfluorkarboner (KFK) og haloner.</dd><dt class="refid">RefID</dt><dd class="refid">forskrift/1991-01-21-55</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilvirkning, innførsel, utførsel og bruk av klorfluorkarboner (KFK) og haloner.<ul class="tocSubUl"><li>§ 1. Hva forskriften regulerer / virkeområde</li><li>§ 2. Formålet</li><li>§ 3. Aktsomhetsplikt og kunnskapsplikt</li><li>§ 4. Forbud mot tilvirkning, innførsel og utførsel av KFK og haloner</li><li>§ 5. Forbud mot KFK og haloner i spraybokser</li><li>§ 6. Forbud mot KFK og haloner i skumplastproduksjon</li><li>§ 7. Forbud mot KFK og haloner til varmevekslingsformål</li><li>§ 8. Forbud mot KFK og haloner til rensing av tekstiler, skinn og pelser</li><li>§ 9. Forbud mot KFK og haloner til annen bruk</li><li>§ 10. Leveringsplikt</li><li>§ 11. Dispensasjon</li><li>§ 12. Tilsyn</li><li>§ 13. Klage</li><li>§ 14. Forurensningsgebyr</li><li>§ 15. Straff</li><li>§ 16. Ikrafttreden og opphevelse av andre bestemmelser</li></ul></li></ul></dd></dl></header><main class="documentBody" data-lovdata-URL="LTI/forskrift/1991-01-21-55" id="dokument"><h1>Forskrift om tilvirkning, innførsel, utførsel og bruk av klorfluorkarboner (KFK) og haloner.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 21. januar 1991 i medhold av lov av 13. mars 1981 nr. 6 om vern mot forurensninger og om avfall § 9 pkt. 1 og 5, og § 11, jfr. kgl.res. av 8. juli 1983 nr. 1245 og lov av 11. juni 1976 nr. 79 om produktkontroll § 4 litra a), d) og e), jfr. kgl.res. av 5. august 1977.</article><article class="legalArticle" data-lovdata-URL="LTI/forskrift/1991-01-21-55/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften regulerer / virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften fastsetter regler for tilvirking, innførsel, utførsel, bruk og omsetning av klorfluorkarboner (KFK) og haloner samt blandinger der disse inngår. Produkter som inneholder KFK og haloner omfattes av forskriften dersom disse har egne varenummer i den norske tolltariffen med betegnelsen med innhold av regulerte KFK/haloner.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med KFK menes de fullstendig halogenerte klorfluorkarbonene KFK 11, 12, 113, 114 og 115 og deres isomerer. Med haloner menes de fullstendig halogenerte halonene Halon 1211, 1301 og 2402 og deres isomerer.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriften gjelder i Norge, inkludert Svalbard og Jan mayen, ombord på norske skip eller luftfartøyer i områder som ikke er undergitt noen stats høyhetsrett og på anlegg og innretninger på den norske kontinentalsokkel.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Forskriften gjelder ikke for KFK i legemidler som reguleres av lov av 20. juni 1964 nr. 5 om legemidler og gifter m.v. § 2.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Forskriften gjelder heller ikke omsetning og bruk av haloner til brannslokningsformål.</article></article><article class="legalArticle" data-lovdata-URL="LTI/forskrift/1991-01-21-55/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formålet</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med denne forskrift er å forebygge nedbryting av ozonlaget i stratosfæren ved å redusere utslippene av KFK og haloner.</article></article><article class="legalArticle" data-lovdata-URL="LTI/forskrift/1991-01-21-55/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Aktsomhetsplikt og kunnskapsplikt</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Den som håndterer KFK eller haloner som nevnt i § 1, skal skaffe seg den kunnskap som er nødvendig for å vise aktsomhet og treffe alle nødvendige tiltak for å redusere sitt forbruk av disse stoffene slik at unødige utslipp unngås.</article></article><article class="legalArticle" data-lovdata-URL="LTI/forskrift/1991-01-21-55/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot tilvirkning, innførsel og utførsel av KFK og haloner</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å tilvirke, innføre og utføre KFK og haloner som ren vare eller i blandinger uten særskilt tillatelse fra Statens forurensningstilsyn.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det er uansett forbudt å innføre og utføre KFK og haloner som ren vare eller i blandinger fra/til stater som ikke er medlemmer av Montreal-protokollen.</article></article><article class="legalArticle" data-lovdata-URL="LTI/forskrift/1991-01-21-55/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot KFK og haloner i spraybokser</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er forbudt å tilvirke, innføre, utføre eller omsette aerosolbokser eller lignende som inneholder KFK eller haloner.</article></article><article class="legalArticle" data-lovdata-URL="LTI/forskrift/1991-01-21-55/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forbud mot KFK og haloner i skumplastproduksjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Det er forbudt å tilvirke, innføre og utføre alle typer stiv og myk skumplast som er framstilt ved bruk av KFK eller haloner. Fra 1. januar 1992 er også omsetning forbudt.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Forbudet mot innførsel, utførsel og omsetning av skumplast og skumplastholdige produkter omfatter alle de KFK- og halonholdige produkter som faller inn under egne varenummer i tolltariffen med betegnelsen med innhold av regulerte klorfluorkarboner/haloner.</article></article><article class="legalArticle" data-lovdata-URL="LTI/forskrift/1991-01-21-55/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forbud mot KFK og haloner til varmevekslingsformål</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Det er forbudt å tilvirke, innføre, utføre, installere eller omsette kuldeanlegg, klimaanlegg og varmepumper med KFK eller haloner som varmevekslingsmedium.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Bruk av KFK og haloner i kuldeanlegg, klimaanlegg og varmepumper som er ferdig installert før 1. juli 1991 er tillatt inntil videre. Statens forurensningstilsyn bestemmer når forbudet skal omfatte kuldeanlegg, klimaanlegg og varmepumper installert før 1. juli 1991.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Alle serviceinngrep inkludert påfylling og tømming av KFK og haloner må utføres av kvalifisert personell. Eier av kuldeanlegg plikter å henvende seg til autorisert bedrift eller personell sertifisert til slikt arbeid på kuldeanlegg. Det forutsettes at kravene i Norsk kuldenorm følges.</article></article><article class="legalArticle" data-lovdata-URL="LTI/forskrift/1991-01-21-55/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Forbud mot KFK og haloner til rensing av tekstiler, skinn og pelser</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Det er fra 1. januar 1995 forbudt å omsette og bruke KFK eller haloner til rensing av tekstiler, skinn og pelser. Omsetning til, og bruk av KFK i renserier kan bare skje dersom renseriet er miljøsertifisert.</article></article><article class="legalArticle" data-lovdata-URL="LTI/forskrift/1991-01-21-55/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forbud mot KFK og haloner til annen bruk</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Det er forbudt å tilvirke, innføre, utføre, omsette og bruke KFK eller haloner til alle øvrige bruksformål som ikke er unntatt i §§ 4-8, herunder rensing, avfetting, tørking, sterilisering og lekkasjesøking.</article></article><article class="legalArticle" data-lovdata-URL="LTI/forskrift/1991-01-21-55/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Leveringsplikt</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Eieren av KFK, halon eller KFK- eller halonholdig produkt/anlegg som tas ut av bruk skal, hvor avtapping er mulig, sørge for at KFK eller halon tappes av forsvarlig slik at gass ikke lekker ut til atmosfæren. Avtappet KFK eller halon skal leveres til leverandør/importør, eventuelt til annet godkjent mottak eller innsamler for spesialavfall for gjenvinning eller destruksjon etter rutiner godkjent av Statens forurensningstilsyn. Retur til leverandør/importør skal ha prioritet. Plikten til forsvarlig tapping og levering gjelder likevel ikke når eieren pr. år tar ut av bruk mindre enn 1 kg KFK.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Installatør eller reparatør som tømmer eller nedmonterer anlegg med KFK eller halon, skal sørge for at KFK eller halon tappes av forsvarlig slik at gass ikke lekker ut til atmosfæren. Avtappet KFK eller halon skal leveres til leverandør/importør, eventuelt til annet godkjent mottak eller innsamler for spesialavfall for gjenvinning eller destruksjon etter rutiner godkjent av Statens forurensningstilsyn. Retur til leverandør/importør skal ha prioritet. Plikten til forsvarlig tapping og levering for reparatør eller installatør gjelder absolutt.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Statens forurensningstilsyn kan fastsette lavere grense for eiers leveringsplikt.</article></article><article class="legalArticle" data-lovdata-URL="LTI/forskrift/1991-01-21-55/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Statens forurensningstilsyn kan gi dispensasjon fra forbudene og påbudene i §§ 5-10. I dispensasjonsvedtak kan settes de vilkår som finnes påkrevet.</article></article><article class="legalArticle" data-lovdata-URL="LTI/forskrift/1991-01-21-55/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Statens forurensningstilsyn eller den Statens forurensningstilsyn bemyndiger, fører tilsyn med at denne forskriften følges.</article></article><article class="legalArticle" data-lovdata-URL="LTI/forskrift/1991-01-21-55/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Klage</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Vedtak truffet i medhold av denne forskriften kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1991-01-21-55/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Forurensningsgebyr</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">For å sikre at bestemmelsene i denne forskrift eller vedtak truffet i medhold av forskriften blir gjennomført, kan Statens forurensningstilsyn fastsette forurensningsgebyr i medhold av lov om vern mot forurensninger og om avfall § 73, eller tvangsmulkt i medhold av lov om produktkontroll § 13.</article></article><article class="legalArticle" data-lovdata-URL="LTI/forskrift/1991-01-21-55/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Straff</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Ved overtredelse av forskriften eller vedtak truffet i medhold av forskriften kommer lov om vern mot forurensninger og om avfall kap. 10 eller lov om produktkontroll § 12 til anvendelse, dersom forholdet ikke går under strengere straffebestemmelse.</article></article><article class="legalArticle" data-lovdata-URL="LTI/forskrift/1991-01-21-55/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttreden og opphevelse av andre bestemmelser</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Med unntak av § 4 annet ledd, § 7 tredje ledd og § 8 annet ledd, trer forskriften i kraft 1. juli 1991. Fra samme dato oppheves forskrift om forbud mot å tilvirke og innføre aerosolbokser o.l der KFK er nyttet som drivmiddel, fastsatt av Miljøverndepartementet 1. juni 1979 i medhold av lov om produktkontroll. § 4 annet ledd trer i kraft når forskriften vedtas. Statens forurensningstilsyn gis myndighet til å fastsette tidspunktene for ikrafttredelse av § 7 tredje ledd og § 8 annet ledd.</article></article></main></body></html>