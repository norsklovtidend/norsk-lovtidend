<!DOCTYPE html><html lang="no"><head><title>Forskrift om regulering av eksporten av fisk og fiskevarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:17</dd><dt class="legacyID">Datokode</dt><dd class="legacyID">FOR-1991-03-22-157</dd><dt class="dokid">DokumentID</dt><dd class="dokid">LTI/forskrift/1991-03-22-157</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 6</dd><dt class="dateInForce">I kraft fra</dt><dd class="dateInForce">1991-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-04-27-9</li><li>lov/1990-04-27-9/§2</li><li>lov/1990-04-27-9/§3</li><li>lov/1990-04-27-9/§4</li><li>lov/1990-04-27-9/§6</li><li>lov/1990-04-27-9/§7</li></ul></dd><dt class="dateOfPublication">Kunngjort</dt><dd class="dateOfPublication">1991-04-16</dd><dt class="title">Tittel</dt><dd class="title">Forskrift om regulering av eksporten av fisk og fiskevarer.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 22. mars 1991 i medhold av lov 27. april 1990 nr. 9 om regulering av eksporten av fisk og fiskevarer (fiskeeksportloven) §§ 2, 3, 4, 6, og 7. Fremmet av Fiskeridepartementet.</dd><dt class="refid">RefID</dt><dd class="refid">forskrift/1991-03-22-157</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av eksporten av fisk og fiskevarer.<ul class="tocSubUl"><li>§ 1. Godkjenning av eksportører</li><li>§ 2. Sentraliserte salg</li><li>§ 3. Eksportavgift</li><li>§ 4. Eksportutvalget for fisk</li><li>§ 5. Eksportutvalgets oppgaver</li><li>§ 6. Taushetsplikt</li><li>§ 7. Opplysningsplikt</li><li>§ 8. Straff</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-03-22-157" id="dokument"><h1>Forskrift om regulering av eksporten av fisk og fiskevarer.</h1><article class="legalArticle" data-lovdata-URL="LTI/forskrift/1991-03-22-157/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Godkjenning av eksportører</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Godkjenning som eksportør etter denne paragraf omfatter eksport av alle slags fisk og fiskevarer.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">For eksportører som er godkjente etter tidligere etablerte ordninger, er det tilstrekkelig med registrering hos Eksportutvalget for fisk for å bli godkjent. Registreringen gir høve til eksport av alle typer fisk og fiskevarer.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Bedrifter i fiskerinæringen skal godkjennes som eksportør dersom de søker om det, og de enten eier eller har avtalefestet samarbeid med produksjonsanlegg i drift som er godkjent av Fiskeridirektoratets kontrollverk.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Andre som søker om å bli godkjent som eksportør, og som ikke har godkjent produksjonsanlegg eller avtalefestet samarbeid med slikt anlegg, må enten være godkjent som kjøper av en salgsorganisasjon etter lov 14. desember 1951 nr. 3 om omsetning av råfisk § 4, eller dokumentere slik økonomi som Eksportutvalget for fisk krever.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Fiskeridepartementet kan fastsette nærmere regler om produksjonsverdi som vilkår for å opprettholde godkjenning som eksportør.</article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Vedtak i Eksportutvalget for fisk, jf. § 4 i denne forskrift, om nekting av godkjenning av søker om eksportørgodkjenning og vedtak om tilbaketrekking av godkjenning av eksportør kan påklages til Fiskeridirektoratet.</article><article class="legalP" data-absoluteaddress="/paragraf/1/ledd/7/" id="paragraf-1-ledd-7">Fiskeridepartementet kan dispensere fra godkjenningsvilkårene.</article><article class="legalP" data-absoluteaddress="/paragraf/1/ledd/8/" id="paragraf-1-ledd-8">Eksportørgodkjenning bortfaller dersom ikke avgifter blir innbetalt i samsvar med reglene i § 3 i denne forskrift og i fiskeeksportlovens § 6.</article><article class="legalP" data-absoluteaddress="/paragraf/1/ledd/9/" id="paragraf-1-ledd-9">Godkjenning som eksportør bortfaller også dersom eksportøren går konkurs. Fiskeridepartementet kan i særlige tilfeller gjøre unntak fra bestemmelsen i dette og foregående ledd.</article></article><article class="legalArticle" data-lovdata-URL="LTI/forskrift/1991-03-22-157/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Sentraliserte salg</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er forbudt å forhandle om og gjennomføre salg av fisk og fiskevarer av de fiskeslag og til de markedene som er omtalt i denne paragraf, med unntak for firmaer som er gitt enerett til slikt salg:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Rundfrossen fisk, frossen filet og andre frosne fiskevarer til Sovjet-Unionen, Polen, Tsjekkoslovakia, Ungarn, Romania, Bulgaria, og Kina. Frionor A/S har enerett til eksport.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Rundfrossen lodde og frosne bearbeidede produkter og biprodukter av lodde til alle markeder. Nordic Group A/L, Frionor A/S og Arctic Export A/S har enerett til eksport.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Frossen makrell og makrellfilet, fersk og frossen sild og produkter av disse, og saltet sild, inkludert røkesild og brisling til Sovjet-Unionen, Polen, Tsjekkoslovakia, Ungarn, Romania, Bulgaria, Kina og internasjonale hjelpeorganisasjoner under FN, for frossen makrell og makrellfilet dessuten til Jugoslavia, for saltet sild, inkludert røkesild og brisling dessuten til Cuba, Norway Pelagic Fish Ltd. har enerett til eksport.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Saltfisk og klippfisk til Jamaica og til internasjonale hjelpeorganisasjoner under FN. Unidos AL har enerett til eksport.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Tørrfisk til internasjonale hjelpeorganisasjoner under FN. A/L Unistock har enerett til eksport.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/2/ledd/1/punkt/6/" id="paragraf-2-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/2/ledd/1/punkt/6/ledd/1/" id="paragraf-2-ledd-1-punkt-6-ledd-1">Hermetiske fiskevarer til internasjonale hjelpeorganisasjoner under FN. A/S Norconserv Products har enerett til eksport.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/2/ledd/1/punkt/7/" id="paragraf-2-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/2/ledd/1/punkt/7/ledd/1/" id="paragraf-2-ledd-1-punkt-7-ledd-1">Hermetiske sardiner til alle markeder. Norway Foods Ltd. A/S har enerett til eksport.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Lista over varesorter, markeder og firmaer i første ledd gjelder fram til 31. desember 1991. Departementet kan etter 1. januar 1992 bare fastsette sentralisering dersom det dreier seg om markeder der det bare er én enkelt eller et fåtall kjøpere, eller når særlige grunner tilsier at det kan vedtas sentralisering.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fiskeridepartementet kan dispensere fra vedtak som er gjort i medhold av denne paragraf.</article></article><article class="legalArticle" data-lovdata-URL="LTI/forskrift/1991-03-22-157/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Eksportavgift</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Til finansiering av de oppgaver som framgår av § 5 i denne forskrift skal det svares en avgift.<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Godkjente eksportører skal svare en årlig avgift på kr. 15.000 til Eksportutvalget.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Det skal svares en avgift på 1,25 promille av fob-verdien av eksportert fisk og fiskevarer.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For varer som kommer inn under tolltariffens kapittel 16.04 – Fisk, tilberedt eller konservert, og kapittel 16.05 – Krepsdyr og bløtdyr, tilberedt eller konservert, skal avgiftssatsen være 1 promille av fob-verdien.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Fiskeridepartementet kan – når særlige grunner taler for det – ved forskrift endre avgiftssatsen i punkt 1 og punkt 2. Departementet kan også ved forskrift fastsette ulik avgift etter bearbeidingsgraden på råstoffet.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Avgift som omtalt under punkt 2 kan inndrives ved utpanting.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Avgiften oppkreves av Tollvesenet.</article></article><article class="legalArticle" data-lovdata-URL="LTI/forskrift/1991-03-22-157/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Eksportutvalget for fisk</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskeridepartementet oppretter et utvalg, Eksportutvalget for fisk, med sekretariat i Tromsø.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Eksportutvalget består av sju representanter med vararepresentanter for eksportører, produsenter, oppdrettere og fiskere, oppnevnt av Fiskeridepartementet. Fire av representantene med vararepresentanter skal oppnevnes etter forslag fra landsomfattende sammenslutninger for eksportører og produsenter. En representant med vararepresentant oppnevnes etter forslag fra Norges Fiskarlag, en representant med vararepresentant etter forslag fra Norske Fiskeoppdretteres Forening, og en representant med vararepresentant etter forslag fra Landsorganisasjonen i Norge.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Fiskeridepartementet oppnevner leder for utvalget med varaleder blant utvalgets medlemmer.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Medlemmene og varamedlemmene oppnevnes for to år.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Fiskeridepartementet kan oppnevne en observatør i Eksportutvalget for fisk.</article><article class="legalP" data-absoluteaddress="/paragraf/4/ledd/6/" id="paragraf-4-ledd-6">Tilsetting av lederen for Eksportutvalgets sekretariat skal godkjennes av Fiskeridepartementet.</article><article class="legalP" data-absoluteaddress="/paragraf/4/ledd/7/" id="paragraf-4-ledd-7">Årsbudsjett og årsregnskap for Eksportutvalget for fisk skal godkjennes av Fiskeridepartementet.</article></article><article class="legalArticle" data-lovdata-URL="LTI/forskrift/1991-03-22-157/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Eksportutvalgets oppgaver</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Eksportutvalget skal være rådgivende organ for Fiskeridepartementet i spørsmål som gjelder eksport og omsetning og produksjon som henger sammen med eksport, i den utstrekning departementet bestemmer.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Eksportutvalget skal tjene som formidler av informasjon til næringens utøvere, deres organisasjoner og myndighetene.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Eksportutvalget organiserer en eksportstipendiatordning, og skal fungere som kontaktledd mellom institusjoner for forskning og utdanning innenfor markedsføring av fisk og fiskeprodukter.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Eksportutvalget har ansvar for registrering og godkjenning av eksportører i samsvar med bestemmelsene i § 1 i denne forskrift.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Eksportutvalget fører kontroll med at godkjente eksportører fyller de krav som er stilt i lov om regulering av eksporten av fisk og fiskevarer § 3, annet ledd, og med at forskrifter om reguleringer som måtte bli fastsatt av Fiskeridepartementet etter lovens §§ 4 og 5 blir fulgt, jf. fiskeeksportlovens § 7.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Eksportutvalget kan sette i verk og administrere felles markedsføringstiltak, alene eller i samarbeid med andre organisasjoner og myndigheter.</article><article class="legalP" data-absoluteaddress="/paragraf/5/ledd/7/" id="paragraf-5-ledd-7">Eksportutvalget for fisk kan gi utvalgets sekretariat fullmakt til å utføre oppgaver som Eksportutvalget blir pålagt etter lov og forskrift.</article><article class="legalP" data-absoluteaddress="/paragraf/5/ledd/8/" id="paragraf-5-ledd-8">Ved oppløsning eller nedleggelse av utvalget skal utvalgets midler – etter at utvalgets forpliktelser er dekket – nyttes til slike formål som er omtalt i denne paragraf, eller tilgrensende fellesformål for fiskeeksporten.</article></article><article class="legalArticle" data-lovdata-URL="LTI/forskrift/1991-03-22-157/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Medlemmer og varamedlemmer av Eksportutvalget for fisk, og tilsatte i utvalgets sekretariat, har taushetsplikt når det gjelder opplysninger om forhold som de blir kjent med under utøvelsen av sine verv og i sitt arbeid for Eksportutvalget i samsvar med forvaltningslovens § 13. Brudd på taushetsplikten er straffbart, jf. straffelovens § 121.</article></article><article class="legalArticle" data-lovdata-URL="LTI/forskrift/1991-03-22-157/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Opplysningsplikt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Eksportører plikter å gi Eksportutvalget for fisk de opplysningene som Eksportutvalget krever for å oppfylle sine oppgaver etter lov om regulering av eksporten av fisk og fiskevarer og denne forskrift.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Den som søker om godkjenning som eksportør, skal gi Eksportutvalget de opplysningene utvalget krever for å kunne fastlegge om vilkårene for å bli godkjent som eksportør foreligger.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Pålegg om å gi opplysninger kan påklages til Fiskeridepartementet eller til det organ som Fiskeridepartementet bemyndiger.</article></article><article class="legalArticle" data-lovdata-URL="LTI/forskrift/1991-03-22-157/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forsettlig eller uaktsom overtredelse av lov 27. april 1990 nr. 9 om regulering av eksporten av fisk og fiskevarer, denne forskrift, eller bestemmelser som er gitt i medhold av loven eller forskriften straffes med bøter, jf. lovens § 9. På samme måte straffes medvirkning og forsøk.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Er overtredelsen gjort av noen som har handlet på vegne av et selskap eller annen sammenslutning eller stiftelse, kan bøtestraff ilegges virksomheten som sådan. Ved utmålingen av straff etter dette ledd, skal det særlig legges vekt på om overtredelsen er foretatt for å fremme virksomhetens interesser og om virksomheten har hatt fordel av overtredelsen.</article></article><article class="legalArticle" data-lovdata-URL="LTI/forskrift/1991-03-22-157/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft 1. juli 1991.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Fra samme tid oppheves:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/ledd/2/punkt/1/" id="paragraf-9-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/9/ledd/2/punkt/1/ledd/1/" id="paragraf-9-ledd-2-punkt-1-ledd-1">Kgl.res. 2. juli 1948 om regulering av fiskevareeksporten, fastsatt med hjemmel i midlertidig lov 2. juli 1948 nr. 6.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/ledd/2/punkt/2/" id="paragraf-9-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/9/ledd/2/punkt/2/ledd/1/" id="paragraf-9-ledd-2-punkt-2-ledd-1">Kronprinsreg.res. 24. mai 1956 nr. 3 utførsel av fersk fisk og skalldyr, pigghå og buklapper av pigghå,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/9/ledd/2/punkt/3/" id="paragraf-9-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/9/ledd/2/punkt/3/ledd/1/" id="paragraf-9-ledd-2-punkt-3-ledd-1">Kronprinsreg.res. 31. mai 1956 nr. 5 med seinere endringer om utførsel av saltet og sukkersaltet rogn,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/9/ledd/2/punkt/4/" id="paragraf-9-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/9/ledd/2/punkt/4/ledd/1/" id="paragraf-9-ledd-2-punkt-4-ledd-1">Kronprinsreg.res. 31. august 1956 nr. 3 om forhåndskontroll ved eksport av fisk og fiskevarer,</article></article></li><li data-li-identifier="5." data-name="5."><article class="listArticle" data-absoluteaddress="/paragraf/9/ledd/2/punkt/5/" id="paragraf-9-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/9/ledd/2/punkt/5/ledd/1/" id="paragraf-9-ledd-2-punkt-5-ledd-1">Kronprinsreg.res. 25. januar 1957 nr. 1 om utførsel av fiskemel,</article></article></li><li data-li-identifier="6." data-name="6."><article class="listArticle" data-absoluteaddress="/paragraf/9/ledd/2/punkt/6/" id="paragraf-9-ledd-2-punkt-6"><span class="data-originalId">6.</span><article class="legalP" data-absoluteaddress="/paragraf/9/ledd/2/punkt/6/ledd/1/" id="paragraf-9-ledd-2-punkt-6-ledd-1">Kronprinsreg.res. 25. januar 1957 nr. 9043 om utførsel av sildemel og rå sildolje m.v.,</article></article></li><li data-li-identifier="7." data-name="7."><article class="listArticle" data-absoluteaddress="/paragraf/9/ledd/2/punkt/7/" id="paragraf-9-ledd-2-punkt-7"><span class="data-originalId">7.</span><article class="legalP" data-absoluteaddress="/paragraf/9/ledd/2/punkt/7/ledd/1/" id="paragraf-9-ledd-2-punkt-7-ledd-1">Forskrift 10. mai 1957 nr. 2 om oppkreving av avgift i medhold av fiskeeksportloven § 11,</article></article></li><li data-li-identifier="8." data-name="8."><article class="listArticle" data-absoluteaddress="/paragraf/9/ledd/2/punkt/8/" id="paragraf-9-ledd-2-punkt-8"><span class="data-originalId">8.</span><article class="legalP" data-absoluteaddress="/paragraf/9/ledd/2/punkt/8/ledd/1/" id="paragraf-9-ledd-2-punkt-8-ledd-1">Kgl.res. 14. juni 1968 avsnitt II om bestemmelser for nye tørrfiskmarkeder,</article></article></li><li data-li-identifier="9." data-name="9."><article class="listArticle" data-absoluteaddress="/paragraf/9/ledd/2/punkt/9/" id="paragraf-9-ledd-2-punkt-9"><span class="data-originalId">9.</span><article class="legalP" data-absoluteaddress="/paragraf/9/ledd/2/punkt/9/ledd/1/" id="paragraf-9-ledd-2-punkt-9-ledd-1">Kgl.res. 4. september 1981 med forskrift om regulering av hermetikkeksporten,</article></article></li><li data-li-identifier="10." data-name="10."><article class="listArticle" data-absoluteaddress="/paragraf/9/ledd/2/punkt/10/" id="paragraf-9-ledd-2-punkt-10"><span class="data-originalId">10.</span><article class="legalP" data-absoluteaddress="/paragraf/9/ledd/2/punkt/10/ledd/1/" id="paragraf-9-ledd-2-punkt-10-ledd-1">Midlertidig forskrift av 29. november 1983 til gjennomføring av utførselsreguleringen forsåvidt angår fisk og fiskevarer,</article></article></li><li data-li-identifier="11." data-name="11."><article class="listArticle" data-absoluteaddress="/paragraf/9/ledd/2/punkt/11/" id="paragraf-9-ledd-2-punkt-11"><span class="data-originalId">11.</span><article class="legalP" data-absoluteaddress="/paragraf/9/ledd/2/punkt/11/ledd/1/" id="paragraf-9-ledd-2-punkt-11-ledd-1">Kgl.res. 23. januar 1987 nr. 22 med forskrift om regulering av eksporten av fersk og frossen sild, samt produkter herav,</article></article></li><li data-li-identifier="12." data-name="12."><article class="listArticle" data-absoluteaddress="/paragraf/9/ledd/2/punkt/12/" id="paragraf-9-ledd-2-punkt-12"><span class="data-originalId">12.</span><article class="legalP" data-absoluteaddress="/paragraf/9/ledd/2/punkt/12/ledd/1/" id="paragraf-9-ledd-2-punkt-12-ledd-1">Kgl.res. 23. januar 1987 nr. 23 med forskrift om regulering av eksporten av saltet sild (herunder røkesild) og brisling,</article></article></li><li data-li-identifier="13." data-name="13."><article class="listArticle" data-absoluteaddress="/paragraf/9/ledd/2/punkt/13/" id="paragraf-9-ledd-2-punkt-13"><span class="data-originalId">13.</span><article class="legalP" data-absoluteaddress="/paragraf/9/ledd/2/punkt/13/ledd/1/" id="paragraf-9-ledd-2-punkt-13-ledd-1">Forskrift av 20. november 1987 nr. 919 om regulering av eksporten av klippfisk og saltfisk,</article></article></li><li data-li-identifier="14." data-name="14."><article class="listArticle" data-absoluteaddress="/paragraf/9/ledd/2/punkt/14/" id="paragraf-9-ledd-2-punkt-14"><span class="data-originalId">14.</span><article class="legalP" data-absoluteaddress="/paragraf/9/ledd/2/punkt/14/ledd/1/" id="paragraf-9-ledd-2-punkt-14-ledd-1">Forskrift av 8. juni 1990 nr. 442 om eksporten av frossen fisk og filet m.v., og om opphevelse av sentraliseringsbestemmelsene for eksport av tørrfisk og tran.</article></article></li></ul></article></article></main></body></html>