<!DOCTYPE html><html lang="no"><head><title>Forskrift for tilskudd til gjeldssanering for fiskeflåten i 1991 og investeringstilskudd til kjøp av brukte ringnotfartøyer til Nord-Norge i 1991.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:37</dd><dt class="legacyID">Datokode</dt><dd class="legacyID">FOR-1991-05-06-335</dd><dt class="dokid">DokumentID</dt><dd class="dokid">LTI/forskrift/1991-05-06-335</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 9</dd><dt class="dateInForce">I kraft fra</dt><dd class="dateInForce">1991-05-06</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1991-06-21</dd><dt class="title">Tittel</dt><dd class="title">Forskrift for tilskudd til gjeldssanering for fiskeflåten i 1991 og investeringstilskudd til kjøp av brukte ringnotfartøyer til Nord-Norge i 1991.</dd><dt class="refid">RefID</dt><dd class="refid">forskrift/1991-05-06-335</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for tilskudd til gjeldssanering for fiskeflåten i 1991 og investeringstilskudd til kjøp av brukte ringnotfartøyer til Nord-Norge i 1991.<ul class="tocSubUl"><li>Kap. I: Gjeldssanering i fiskeflåten i 1991<ul class="tocSubUl"><li>§ 1. Omfang og formål</li><li>§ 2. Vilkår for å få tilskudd til gjeldssanering</li><li>§ 3. Søknadsprosedyre</li><li>§ 4. Behandling av søknaden og utmåling av tilskudd</li></ul></li><li>Kap. II: Investeringstilskudd til kjøp av brukte ringnotfartøyer til Nord-Norge<ul class="tocSubUl"><li>§ 5. Omfang og formål</li><li>§ 6. Vilkår for å motta investeringstilskudd</li><li>§ 7. Utmåling av tilskudd</li><li>§ 8. Særskilte vilkår</li><li>§ 9. Søknadsprosedyre</li></ul></li><li>Kap. III: Klageadgang og ikrafttredelse<ul class="tocSubUl"><li>§ 10. Klageadgang</li><li>§ 11. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1991-05-06-335" id="dokument"><h1>Forskrift for tilskudd til gjeldssanering for fiskeflåten i 1991 og investeringstilskudd til kjøp av brukte ringnotfartøyer til Nord-Norge i 1991.</h1><article class="legalP" data-absoluteaddress="/ledd/1/" id="ledd-1">I medhold av støtteavtalen av 19. desember 1990 mellom Arbeids- og administrasjonsdepartementet og Norges Fiskarlag, har Fiskeridepartementet 6. mai 1991 fastsatt følgende forskrift:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1991-05-06-335/KAPITTEL_1" data-partID="k1"><h2>Kap. I: Gjeldssanering i fiskeflåten i 1991</h2><article class="legalArticle" data-lovdata-URL="LTI/forskrift/1991-05-06-335/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Omfang og formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften har som formål å bidra til at de fartøyer som oppnår støtte kan få redusert sin samlede gjeldsbelastning og derved få forbedret sine fremtidige inntjeningsmuligheter. Midler som gis til gjeldssanering i henhold til denne forskrift, skal dessuten bidra til å fremme en ønsket struktur i fiskeflåten. Ved tildeling av støtte skal de mest fiskeriavhengige kommuner prioriteres.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Av midler stilt til rådighet, kan Statens Fiskarbank gi gjeldssanering til fartøyer innen følgende fartøygrupper:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/2/punkt/1/" id="kapittel-1-paragraf-1-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/2/punkt/1/ledd/1/" id="kapittel-1-paragraf-1-ledd-2-punkt-1-ledd-1">kyst- og bankfiskeflåten</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/2/punkt/2/" id="kapittel-1-paragraf-1-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/2/punkt/2/ledd/1/" id="kapittel-1-paragraf-1-ledd-2-punkt-2-ledd-1">reketrålere og fartøyer som driver med en kombinasjon av reketrål og andre driftsformer med hovedvekt på reketrål</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/1/ledd/2/punkt/3/" id="kapittel-1-paragraf-1-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/1/ledd/2/punkt/3/ledd/1/" id="kapittel-1-paragraf-1-ledd-2-punkt-3-ledd-1">ringnotfartøyer i Nord-Norge.</article></article></li></ul></article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Innen de to førstnevnte grupper skal tilskudd i første rekke gis til fartøyer mellom 15 og 34 meter.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">For fartøyer innen alle nevnte grupper kan tilskudd gis som et ledd i en samlet gjeldssanering, når dette er nødvendig for å komme over på varig lønnsom drift, og der distriktsmessige og fiskeripolitiske hensyn gjør det ønskelig å gi slik støtte. Tilskudd kan gis til sanering av pantegjeld og i særskilte tilfelle til kortsiktig gjeld.</article></article><article class="legalArticle" data-lovdata-URL="LTI/forskrift/1991-05-06-335/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for å få tilskudd til gjeldssanering</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Tilskudd kan gis til fartøyer innen torskefiskeriene som kan dokumentere vesentlig inntektssvikt og likviditetsproblemer som følge av utviklingen i fiske i 1989 og 1990, og/eller som følge av innføringen av fartøykvoteordningen i 1990 og 1991, og som ikke har kunnet kompensere dette gjennom omlegging til annen drift. I tillegg kan det gis tilskudd til ringnotfartøyer fra Nord-Norge som tilfredsstiller kravet til alder i tredje ledd.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Tilskudd kan bare gis til fartøyeiere som står på blad B i fiskermanntallet, og som driver fiske med fartøy registrert i merkeregisteret for fiskefarkoster. Det kan bare gis tilskudd til fartøyer som drives aktivt og på helårsbasis, og når søkerens hovedgeskjeft uten tvil i 2 av de 3 årene 1988, 1989 og 1990 har vært fiske med eget fartøy. For å oppnå tilskudd, må fartøyet i tillegg i ett av de tre nevnte kalenderår ha hatt en fangstinntekt som tilsvarer det beløp som kan tilbys til gjeldssanering.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Ved tildeling av tilskudd skal fartøy som er yngre enn 15 – 20 år prioriteres. Det kan ikke gis tilskudd til fartøyer som er berettiget til kondemneringstilskudd etter forskrift av 5. mars 1991 nr. 129. Unntak kan bare gjøres i særskilte tilfelle, og da kun for fartøyer som i de senere år har gjennomgått en vesentlig fornying eller ombygging, og som derfor anses å være hensiktsmessig for det fiske fartøyet skal drive.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Tilskudd til gjeldssanering skal kun gis når private kreditorer deltar aktivt i gjeldssaneringen. Statens Fiskarbank kan gi tilskudd til sanering av pantegjeld og i særlige tilfelle til kortsiktig gjeld. Kun gjeld stiftet før 1. januar 1991 vil komme med i betraktningen når det gjelder søknad om tilskudd. Tilskudd kan bare gis dersom fartøyeieren anses å ha potensiale for varig lønnsom drift på lengre sikt, etter at tilskudd er gitt og gjeldssanering er gjennomført.</article></article><article class="legalArticle" data-lovdata-URL="LTI/forskrift/1991-05-06-335/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknadsprosedyre</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Statens Fiskarbank lyser ut ordningen med egen søknadsfrist.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Søknad om tilskudd skrives på særskilt skjema og sendes Statens Fiskarbank gjennom den lokale fiskerinemnd sammen med nødvendige opplysninger. Med søknaden må følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/2/punkt/1/" id="kapittel-1-paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/2/punkt/1/ledd/1/" id="kapittel-1-paragraf-3-ledd-2-punkt-1-ledd-1">regnskap eller C-skjema for 1988, 1989 og 1990</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/2/punkt/2/" id="kapittel-1-paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/2/punkt/2/ledd/1/" id="kapittel-1-paragraf-3-ledd-2-punkt-2-ledd-1">båt- og redskapsskjema og/eller næringsoppgave for 1989 og 1990</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/3/ledd/2/punkt/3/" id="kapittel-1-paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/3/ledd/2/punkt/3/ledd/1/" id="kapittel-1-paragraf-3-ledd-2-punkt-3-ledd-1">likningsattest for 1989</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/3/ledd/2/punkt/4/" id="kapittel-1-paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/3/ledd/2/punkt/4/ledd/1/" id="kapittel-1-paragraf-3-ledd-2-punkt-4-ledd-1">oversikt over det økonomiske resultatet av driften hittil i år, dokumentert med kopi av oppgjørsskjema C</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/3/ledd/2/punkt/5/" id="kapittel-1-paragraf-3-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/3/ledd/2/punkt/5/ledd/1/" id="kapittel-1-paragraf-3-ledd-2-punkt-5-ledd-1">oversikt over eiendeler og gjeld samt gjeldssituasjonen pr. 31. desember 1990.</article></article></li></ul></article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Fiskerinemnda/fiskerirettlederen må påse at ovennevnte dokumentasjon er tilfredsstillende, og gi sin uttalelse til søknaden som sendes videre til Fiskarbanken for behandling.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Dersom Fiskarbanken mottar søknader som ikke inneholder den dokumentasjon og de opplysninger som er nevnt over, og som søkeren med rimelighet bør kunne fremskaffe, har banken anledning til å prioritere disse søknadene lavere enn søknader som inneholder fullstendige opplysninger.</article></article><article class="legalArticle" data-lovdata-URL="LTI/forskrift/1991-05-06-335/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Behandling av søknaden og utmåling av tilskudd</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Søknader om tilskudd behandles av Statens Fiskarbank, som treffer vedtak om tilskudd skal gis. Banken fastsetter også tilskuddets størrelse og står for utbetalingen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Gjeldssaneringstilskuddet kommer ikke til utbetaling før en gjeldsordning med private kreditorer er kommet i stand, og bekreftelse om en slik ordning fra privat kreditor foreligger.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1991-05-06-335/KAPITTEL_2" data-partID="k2"><h2>Kap. II: Investeringstilskudd til kjøp av brukte ringnotfartøyer til Nord-Norge</h2><article class="legalArticle" data-lovdata-URL="LTI/forskrift/1991-05-06-335/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Omfang og formål</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">For å styrke ringnotflåten i Nord-Norge (definert som fylkene Nordland, Troms og Finnmark), kan Statens Fiskarbank gi investeringstilskudd til kjøp av brukte ringnotfartøy til Nord-Norge. Tilskudd kan gis til partsrederier, aksjeselskaper og til enkeltfiskere som er hjemmehørende i Nordland, Troms og Finnmark.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Tilskudd til kjøp av brukte fartøy skal kun gis til kjøp av ringnotfartøy med konsesjon til Nord-Norge fra andre deler av landet. Det kan ikke gis tilskudd til refinansiering.</article></article><article class="legalArticle" data-lovdata-URL="LTI/forskrift/1991-05-06-335/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Vilkår for å motta investeringstilskudd</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Tilskudd kan gis til kjøp av brukte ringnotfartøy som er yngre enn 15 år. Tilskudd kan bare gis til fartøy som er velholdt og velegnet for helårlig ringnotdrift.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Ved behandling av søknaden skal det legges vekt på søkerens personlige og faglige kvalifikasjoner, og om prosjektet er grundig planlagt og godt tilrettelagt. Søkeren bør for at tilskudd skal kunne gis kunne dokumentere tilstrekkelig kompetanse innen ringnotdrift.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">For øvrig kommer de årlige retningslinjer for Statens Fiskarbanks utlånsvirksomhet til anvendelse.</article></article><article class="legalArticle" data-lovdata-URL="LTI/forskrift/1991-05-06-335/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Utmåling av tilskudd</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Tilskudd til kjøp av brukt ringnotfartøy kan ytes med inntil 20 % av fartøyets salgspris, dog maksimalt med 5 mill. kr. pr. fartøy.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">For tilskuddet skal Statens Fiskarbank ha panterett i fartøyet og i forsikringssummen i 5 år.</article></article><article class="legalArticle" data-lovdata-URL="LTI/forskrift/1991-05-06-335/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Særskilte vilkår</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Dersom fartøy som har mottatt tilskudd selges innen 5 år regnet fra utbetaling av tilskudd, kan tilskuddet kreves helt eller delvis tilbakebetalt. Krav om tilbakebetaling av tilskudd kan også gjøres gjeldende dersom kjøper av fartøy som mottar tilskudd etter denne forskrift, flytter ut av Nord-Norge og tar fartøyet med seg.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Ved avgjørelse om det skal reises krav om tilbakebetaling bør det bl.a. legges vekt på hvor lang tid det er gått fra utbetalingen til salget finner sted, og om det oppnås en uforholdsmessig stor gevinst ved salget.</article></article><article class="legalArticle" data-lovdata-URL="LTI/forskrift/1991-05-06-335/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Søknadsprosedyre</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Søknad om tilskudd sendes fiskerinemnda i søkerens hjemkommune på samme skjema som er fastsatt for søknader om lån i Fiskarbanken og med de vedlegg som der er nevnt. Søknaden fremmes sammen med evt. søknad om ordinært lån i Statens Fiskarbank. Dersom søkeren ikke planlegger å finansiere fartøyet gjennom Statens Fiskarbank, skal søknaden vedlegges fullstendig finansieringsopplegg, som må godkjennes av Statens Fiskarbank før investeringstilskudd kan tildeles. Driftskalkyle skal også vedlegges søknaden. Dersom driftskalkyler viser at fartøyet ikke kan drives lønnsomt, skal det ikke ytes tilskudd.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Så snart fiskerinemnda har behandlet søknadene og gitt sin uttalelse på fastsatt meldingsskjema, sendes søknadene til Statens Fiskarbank. Statens Fiskarbank behandler søknadene om investeringstilskudd som en del av det totale finansieringsopplegg for det enkelte prosjekt. Fiskarbanken avgjør om tilskudd skal gis og utmåler tilskuddets størrelse. Statens Fiskarbank forestår utbetaling av tilskuddet og den videre administrering og oppfølging av ordningen.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">For behandling av søknadene gjelder for øvrig reglene i lov og forskrifter for Statens Fiskarbank.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1991-05-06-335/KAPITTEL_3" data-partID="k3"><h2>Kap. III: Klageadgang og ikrafttredelse</h2><article class="legalArticle" data-lovdata-URL="LTI/forskrift/1991-05-06-335/§10" data-name="§10" data-partID="§10" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Klageadgang</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Lov av 28. april 1972 nr. 22 om Statens Fiskarbank og forskrifter gitt i medhold av denne lov gjelder så langt de passer. Søker har klageadgang i medhold av forvaltningsloven. Fiskeridepartementet er klageinstans.</article></article><article class="legalArticle" data-lovdata-URL="LTI/forskrift/1991-05-06-335/§11" data-name="§11" data-partID="§11" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Denne forskrift trer i kraft straks.</article></article></section></main></body></html>