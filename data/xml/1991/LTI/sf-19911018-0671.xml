<!DOCTYPE html><html lang="no"><head><title>Forskrift om turisme og annen reisevirksomhet på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1991-10-18-671</dd><dt class="dokid">DokumentID</dt><dd class="dokid">LTI/forskrift/1991-10-18-671</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 19</dd><dt class="dateInForce">I kraft fra</dt><dd class="dateInForce">1992-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§4</li><li>lov/1981-06-12-72/§24</li></ul></dd><dt class="dateOfPublication">Kunngjort</dt><dd class="dateOfPublication">1991-11-05</dd><dt class="title">Tittel</dt><dd class="title">Forskrift om turisme og annen reisevirksomhet på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 18. oktober 1991 med hjemmel i lov av 17. juli 1925 nr. 11 om Svalbard § 4 første ledd og lov av 12. juni 1981 nr. 72 om reisebyråer m.v. § 24. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1991-10-18-671</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om turisme og annen reisevirksomhet på Svalbard.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Reisegaranti</li><li>§ 5. Reisearrangørs ansvar for deltakernes sikkerhet og opptreden</li><li>§ 6. Forsikring for redningsutgifter</li><li>§ 7. Melding om turopplegg</li><li>§ 8. Utstyrsutleiers plikter</li><li>§ 9. Endring av eller forbud mot turopplegg</li><li>§ 10. Klage på Sysselmannens avgjørelser</li><li>§ 11. Straff</li><li>§ 12. Ikrafttredelse og endring</li></ul></li></ul></dd></dl></header><main class="documentBody" data-lovdata-URL="LTI/forskrift/1991-10-18-671" id="dokument"><h1>Forskrift om turisme og annen reisevirksomhet på Svalbard.</h1><article class="legalArticle" data-lovdata-URL="LTI/forskrift/1991-10-18-671/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne forskrift er å regulere turisme og annen reisevirksomhet på Svalbard, særlig for å<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">beskytte øygruppens naturmiljø og kulturminner,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">sikre at øvrige lover og forskrifter blir overholdt,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">ivareta turisters og andre reisendes sikkerhet.</article></article></li></ul></article></article><article class="legalArticle" data-lovdata-URL="LTI/forskrift/1991-10-18-671/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder for Svalbards landområder og sjøområdet ut til territorialgrensen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Justis- og politidepartementet kan bestemme at forskriften ikke skal gjelde for nærmere avgrensede deler av Svalbard. Departementet kan også gi andre særlige regler for bestemte geografiske områder.</article></article><article class="legalArticle" data-lovdata-URL="LTI/forskrift/1991-10-18-671/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med reisearrangør forstås i denne forskriften den som mot vederlag organiserer reiser med tilhørende tjenesteytelser, herunder transport og opphold, og som tilbyr reisene til allmennheten.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Med individuelle reisende forstås tilreisende turister, fastboende på Svalbard, forskere og andre personer som foretar turer utenfor bebodde områder, uten å være deltaker i reiser arrangert av reisearrangør. Personer som utfører offentlig tjenesteoppdrag på Svalbard, anses ikke som individuelle reisende.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Med turistfartøy forstås fartøy, herunder lystfartøy, som i turistøyemed frakter personer innenfor Svalbard eller til og fra Svalbard.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Med turisttransportør forstås den som med luftfartøy eller motordrevet fremkomstmiddel for transport over land, i turistøyemed frakter personer innenfor Svalbard.</article></article><article class="legalArticle" data-lovdata-URL="LTI/forskrift/1991-10-18-671/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Reisegaranti</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For reisearrangør gjelder bestemmelsene om reisegaranti i kap. 4 i lov av 12. juni 1981 nr. 72 om reisebyråer m.v.</article></article><article class="legalArticle" data-lovdata-URL="LTI/forskrift/1991-10-18-671/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Reisearrangørs ansvar for deltakernes sikkerhet og opptreden</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Reisearrangør er ansvarlig for deltakernes sikkerhet og skal påse at deltakerne er kjent med og overholder aktuelle lover og øvrige bestemmelser, særlig de bestemmelsene som tar sikte på å beskytte Svalbards natur, flora, fauna og kulturminner.</article></article><article class="legalArticle" data-lovdata-URL="LTI/forskrift/1991-10-18-671/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forsikring for redningsutgifter</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Reisearrangør må ha tilstrekkelig forsikring, eventuelt stille likeverdig garanti, for utgifter av enhver art som påføres offentlig myndighet eller andre i forbindelse med søk, redningsaksjon eller syketransport som må gjennomføres i tilknytning til vedkommendes virksomhet på Svalbard.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Forsikringen eller garantien skal dekke slike utgifter uten hensyn til om det er utvist uaktsomhet av reisearrangøren, personer i hans tjeneste eller turdeltakere.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Sysselmannen fastsetter forsikringssummens eller garantiens størrelse.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Individuelle reisende kan av Sysselmannen pålegges tilsvarende forsikring eller garanti.</article></article><article class="legalArticle" data-lovdata-URL="LTI/forskrift/1991-10-18-671/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Melding om turopplegg</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Reisearrangør skal gi melding om planlagte turopplegg for hver sommer- og vintersesong. Ny melding må gis ved vesentlige endringer i de meldte opplegg.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Turistfartøy skal ved turer til eller innen nasjonalparker eller naturreservater gi melding om sin seilingsplan, herunder planlagte ilandstigninger i slike områder.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Individuelle reisende skal melde turopplegg som innebærer ferdsel til eller innen nasjonalparker eller naturreservater.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Sysselmannen kan pålegge meldeplikt også for ferdsel, herunder seilinger, i andre områder og for bestemte typer ferdsel.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Turisttransportør skal gi melding om planlagte utsettinger av personer utenfor bebodde områder.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">De som plikter å gi melding etter denne paragraf, kan av Sysselmannen pålegges å gi melding om gjennomføringen av turoppleggene.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Meldinger etter denne paragraf gis til Sysselmannen, som fastsetter nærmere bestemmelser om frister og meldingenes innhold .</article></article><article class="legalArticle" data-lovdata-URL="LTI/forskrift/1991-10-18-671/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utstyrsutleiers plikter</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Utleier av turutstyr, herunder fremkomstmidler av enhver art, plikter å påse at utstyret er i god stand og tjenlig for det formål det skal fylle.</article></article><article class="legalArticle" data-lovdata-URL="LTI/forskrift/1991-10-18-671/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Endring av eller forbud mot turopplegg</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Sysselmannen kan kreve at et turopplegg endres, herunder stille bestemte krav til transportmåte og utstyr, dersom han finner at det<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/9/ledd/1/punkt/1/" id="paragraf-9-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/9/ledd/1/punkt/1/ledd/1/" id="paragraf-9-ledd-1-punkt-1-ledd-1">innebærer fare for skade på kulturminner, flora, fauna eller naturmiljøet for øvrig,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/9/ledd/1/punkt/2/" id="paragraf-9-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/9/ledd/1/punkt/2/ledd/1/" id="paragraf-9-ledd-1-punkt-2-ledd-1">vil representere en belastning på miljøet i nasjonalparkene eller naturreservatene som ikke er forenelig med deres formål,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/9/ledd/1/punkt/3/" id="paragraf-9-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/9/ledd/1/punkt/3/ledd/1/" id="paragraf-9-ledd-1-punkt-3-ledd-1">kan medføre betydelig fare for personers liv eller helse,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/9/ledd/1/punkt/4/" id="paragraf-9-ledd-1-punkt-4"><span class="data-originalId">-</span><article class="legalP" data-absoluteaddress="/paragraf/9/ledd/1/punkt/4/ledd/1/" id="paragraf-9-ledd-1-punkt-4-ledd-1">kan skade eller hindre annen lovlig virksomhet.</article></article></li></ul></article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det samme gjelder gjennomføringen av en tur som er i gang, dersom det oppstår slik belastning eller fare på grunn av opptreden fra reisearrangør, turleder eller deltaker.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">I særlige tilfelle kan Sysselmannen nedlegge forbud mot et planlagt turopplegg eller den videre gjennomføring av en tur som er i gang.</article></article><article class="legalArticle" data-lovdata-URL="LTI/forskrift/1991-10-18-671/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage på Sysselmannens avgjørelser</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Vedtak fattet av Sysselmannen kan påklages til Justis- og politidepartementet etter reglene i forvaltningsloven.</article></article><article class="legalArticle" data-lovdata-URL="LTI/forskrift/1991-10-18-671/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Straff</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Den som forsettlig eller uaktsomt overtrer denne forskrift eller forbud eller pålegg gitt i medhold av den, straffes med bøter eller fengsel i inntil ett år. Medvirkning straffes på samme måte.</article></article><article class="legalArticle" data-lovdata-URL="LTI/forskrift/1991-10-18-671/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse og endring</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft fra 1. januar 1992.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Justis- og politidepartementet kan endre denne forskrift.</article></article></main></body></html>