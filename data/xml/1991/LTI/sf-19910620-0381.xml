<!DOCTYPE html><html lang="no"><head><title>Forskrift om toll- og avgiftsfri innførsel av utenlandsregistrert motorvogn til midlertidig bruk i Norge.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:14</dd><dt class="legacyID">Datokode</dt><dd class="legacyID">FOR-1991-06-20-381</dd><dt class="dokid">DokumentID</dt><dd class="dokid">LTI/forskrift/1991-06-20-381</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 10</dd><dt class="dateInForce">I kraft fra</dt><dd class="dateInForce">1991-07-15</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2/§1</li><li>lov/1966-12-16-5/§13</li><li>lov/1966-06-10-5/§2</li><li>lov/1969-06-19-66/§62</li></ul></dd><dt class="dateOfPublication">Kunngjort</dt><dd class="dateOfPublication">1991-07-02</dd><dt class="title">Tittel</dt><dd class="title">Forskrift om toll- og avgiftsfri innførsel av utenlandsregistrert motorvogn til midlertidig bruk i Norge.</dd><dt class="refid">RefID</dt><dd class="refid">forskrift/1991-06-20-381</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om toll- og avgiftsfri innførsel av utenlandsregistrert motorvogn til midlertidig bruk i Norge.<ul class="tocSubUl"><li>§ 1. Forskriftens omfang og virkeområde.</li><li>§ 2. Hovedregel.</li><li>§ 3. Fast oppholdssted utenfor Norge.</li><li>§ 4. Midlertidig opphold i Norge.</li><li>§ 5. Innførsel og midlertidig bruk av utenlandsregistrert motorvogn for personer med fast oppholdssted i Norge. Vilkår.</li><li>§ 6. Etterlatelse.</li><li>§ 7. Midlertidig kjøretillatelse.</li><li>§ 8. Dokumentasjon.</li><li>§ 9. Forholdet til reglene om motorvogn som innføres ved eierens flytting m.v.</li><li>§ 10. Betaling av toll og avgifter.</li><li>§ 11. Reaksjoner.</li><li>§ 12. Utfyllende bestemmelser.</li><li>§ 13. Ikrafttredelse. Overgangsbestemmelser.</li></ul></li></ul></dd></dl></header><main class="documentBody" data-lovdata-URL="LTI/forskrift/1991-06-20-381" id="dokument"><h1>Forskrift om toll- og avgiftsfri innførsel av utenlandsregistrert motorvogn til midlertidig bruk i Norge.</h1><article class="legalP" data-absoluteaddress="/ledd/1/" id="ledd-1">Fastsatt av Finansdepartementet 20. juni 1991 i medhold av lov av 19. juni 1959 nr. 2 om avgifter vedrørende motorkjøretøyer og båter § 1, tolltariffens innledende bestemmelser § 13, (jf. kgl.res. av 16. desember 1966), lov av 10. juni 1966 nr. 5 om toll § 2, (jf. kgl.res. av 24. november 1967), samt lov av 19. juni 1969 nr. 66 om merverdiavgift § 62.</article><article class="legalArticle" data-lovdata-URL="LTI/forskrift/1991-06-20-381/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens omfang og virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift angir bestemmelser om fritak for engangsavgift, toll og merverdiavgift ved innførsel og midlertidig bruk av utenlandsregistrert motorvogn.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Bestemmelsene i eller gitt i medhold av lov av 19. juni 1959 nr. 2 om avgifter vedrørende motorkjøretøyer og båter, lov av 10. juni 1966 nr. 5 om toll, lov av 19. juni 1969 nr. 66 om merverdiavgift gjelder så langt de passer og ikke annet er bestemt.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Denne forskrift gjelder motorvogn med tilhørende reservedeler og utstyr. Som motorvogn anses også tilhengere og campingvogner.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Med bruk menes i denne forskrift enhver form for disponering.</article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Motorvogn som ikke er registreringspliktig etter bestemmelsene i hjemlandet eller som tidligere ikke er fortollet i Norge, regnes også som utenlandsregistrert.</article></article><article class="legalArticle" data-lovdata-URL="LTI/forskrift/1991-06-20-381/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedregel.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Toll- og avgiftsfri innførsel av utenlandsregistrert motorvogn og midlertidig bruk i Norge er tillatt for personer som har fast oppholdssted i et annet land, jf. § 3.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilsvarende rett til innførsel og bruk har personer som har midlertidig opphold i Norge, jf. § 4, eller som for øvrig har adgang til slik innførsel og bruk etter bestemmelsene i denne forskrift, jf. § 5.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Den midlertidige bruken skal opphøre og motorvognen straks fremstilles for tollekspedisjon hvis brukeren på innreisetidspunktet eller senere etablerer fast oppholdssted i Norge, eller for øvrig ikke lenger fyller vilkårene i denne forskrift.</article></article><article class="legalArticle" data-lovdata-URL="LTI/forskrift/1991-06-20-381/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Fast oppholdssted utenfor Norge.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">En person anses å ha fast oppholdssted utenfor Norge når han faller inn under ett eller flere av følgende tilfelle:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">Person som har sin familiemessige, ervervsmessige og personlige tilknytning utenfor Norge.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">Person som har sin familiemessige tilknytning utenfor Norge. Dette gjelder selv om han har ervervsmessig og/eller personlig tilknytning til Norge.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">Person som har ervervsmessig tilknytning utenfor Norge, når han ikke har familietilknytning til Norge og/eller ikke er innmeldt i norsk folkeregister.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/3/ledd/1/punkt/4/" id="paragraf-3-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/3/ledd/1/punkt/4/ledd/1/" id="paragraf-3-ledd-1-punkt-4-ledd-1">Person som har ervervsmessig tilknytning til Norge, såfremt han opprettholder personlig tilknytning til et annet land. Forutsetningen er at han enten<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/4/ledd/1/punkt/1/" id="paragraf-3-ledd-1-punkt-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/4/ledd/1/punkt/1/ledd/1/" id="paragraf-3-ledd-1-punkt-4-ledd-1-punkt-1-ledd-1">daglig reiser frem og tilbake mellom Norge og det annet land, eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/4/ledd/1/punkt/2/" id="paragraf-3-ledd-1-punkt-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/4/ledd/1/punkt/2/ledd/1/" id="paragraf-3-ledd-1-punkt-4-ledd-1-punkt-2-ledd-1">har oppholdt seg eller har til hensikt å oppholde seg i det annet land i minst 185 dager i løpet av en 12-månedersperiode.</article></article></li></ul></article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">En person anses å ha familiemessig tilknytning til det land hvor han bor sammen med ektefelle eller barn under 18 år, som han oppsøker jevnlig, normalt minst 1 gang hver måned.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">En person anses å ha ervervsmessig tilknytning til det land hvor han har fast arbeid. Som ervervsmessig tilknytning regnes også det forhold at vedkommende følger undervisning ved universitet/skole.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">En person anses å ha personlig tilknytning til det land hvor vedkommende har regelmessig døgnhvile i bolig som han selv eier eller leier med helårs leiekontrakt. Dersom vedkommende er registrert i norsk folkeregister, kan han ikke anses å ha personlig tilknytning utenfor Norge. Registrering som midlertidig fraværende er ikke tilstrekkelig i denne sammenheng. Kravet til registrert utflytting gjelder ikke norske embeds- og tjenestemenn (herunder militært personell) beordret til tjeneste i utlandet, dersom de ikke kan få meldt flytting fra landet.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Anses en person å ha fast oppholdssted i mer enn ett land etter de nordiske lands lovgivning, løses tvisten ved en konsultasjon mellom de berørte lands tollmyndigheter. Tolldistriktssjefen i vedkommende distrikt foretar konsultasjonen.</article></article><article class="legalArticle" data-lovdata-URL="LTI/forskrift/1991-06-20-381/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Midlertidig opphold i Norge.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">En person anses å ha midlertidig opphold i Norge, når det kan dokumenteres at oppholdet ikke skal overstige ett år fra innreisetidspunktet.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Tolldistriktssjefen kan etter søknad bestemme at en person skal anses å ha midlertidig opphold i Norge i ytterligere ett år, dersom det kan dokumenteres at oppholdet ikke skal vare utover 2 år fra innreisetidspunktet.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Søknad sendes tolldistriktssjefen innen ett år etter innreisetidspunktet.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Tidsavgrenset arbeidskontrakt kan anses som relevant dokumentasjon for midlertidig opphold.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">En person kan ikke anses å ha midlertidig opphold i Norge, dersom han har oppholdt seg her mer enn 365 dager i løpet av de to siste år før innreisetidspunktet.</article></article><article class="legalArticle" data-lovdata-URL="LTI/forskrift/1991-06-20-381/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Innførsel og midlertidig bruk av utenlandsregistrert motorvogn for personer med fast oppholdssted i Norge. Vilkår.</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/5/punkt/1/" id="paragraf-5-punkt-1"><span class="data-originalId">a)</span><article class="legalP" data-absoluteaddress="/paragraf/5/punkt/1/ledd/1/" id="paragraf-5-punkt-1-ledd-1">Sammen med berettiget person.</article><article class="legalP" data-absoluteaddress="/paragraf/5/punkt/1/ledd/2/" id="paragraf-5-punkt-1-ledd-2">Person med fast oppholdssted i Norge kan innføre og midlertidig bruke utenlandsregistrert motorvogn dersom berettiget person selv er med i vognen.</article><article class="legalP" data-absoluteaddress="/paragraf/5/punkt/1/ledd/3/" id="paragraf-5-punkt-1-ledd-3">Med berettiget person menes person som har gyldig førerkort og som er berettiget til toll- og avgiftsfri innførsel av motorvogn til midlertidig bruk i henhold til denne forskrift.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/5/punkt/2/" id="paragraf-5-punkt-2"><span class="data-originalId">b)</span><article class="legalP" data-absoluteaddress="/paragraf/5/punkt/2/ledd/1/" id="paragraf-5-punkt-2-ledd-1">Virksomhetstransport.</article><article class="legalP" data-absoluteaddress="/paragraf/5/punkt/2/ledd/2/" id="paragraf-5-punkt-2-ledd-2">Bruk av utenlandsregistrert motorvogn til ervervsmessig transport i Norge er ikke tillatt, med mindre annet er bestemt av samferdselsmyndighetene.</article><article class="legalP" data-absoluteaddress="/paragraf/5/punkt/2/ledd/3/" id="paragraf-5-punkt-2-ledd-3">I forbindelse med henting, levering, prøving, parkering, avskipning, hjemtransport o.l. av utenlandsregistrert motorvogn, kan person ansatt i norsk virksomhet føre utenlandsregistrert motorvogn på vegne av den som er berettiget til å bruke denne. Transporten skal skje som ledd i firmaets virksomhet.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/5/punkt/3/" id="paragraf-5-punkt-3"><span class="data-originalId">c)</span><article class="legalP" data-absoluteaddress="/paragraf/5/punkt/3/ledd/1/" id="paragraf-5-punkt-3-ledd-1">Utleiebil.</article><article class="legalP" data-absoluteaddress="/paragraf/5/punkt/3/ledd/2/" id="paragraf-5-punkt-3-ledd-2">Utenlandsregistrert motorvogn kan ikke toll- og avgiftsfritt innføres for midlertidig bruk i Norge med sikte på utleie her, med mindre annet følger av denne bestemmelse.</article><article class="legalP" data-absoluteaddress="/paragraf/5/punkt/3/ledd/3/" id="paragraf-5-punkt-3-ledd-3">I forbindelse med hjemreise fra utlandet kan person som anses å ha fast oppholdssted i Norge, gis tillatelse til å innføre og midlertidig bruke utenlandsregistrert utleiebil. Motorvognen skal umiddelbart gjenutføres eller leveres til utleiers representant her. Innpassering må skje ved betjent tollsted. Tillatelse gis av tollvesenet ved påtegning på leiekontrakt.</article><article class="legalP" data-absoluteaddress="/paragraf/5/punkt/3/ledd/4/" id="paragraf-5-punkt-3-ledd-4">I de tilfelle representanten overtar motorvognen, plikter vedkommende å besørge gjenutførsel. Representanten kan i den forbindelse leie ut motorvognen – også til person som har fast oppholdssted her i landet – for transport direkte til utlandet.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/5/punkt/4/" id="paragraf-5-punkt-4"><span class="data-originalId">d)</span><article class="legalP" data-absoluteaddress="/paragraf/5/punkt/4/ledd/1/" id="paragraf-5-punkt-4-ledd-1">Demonstrasjon.</article><article class="legalP" data-absoluteaddress="/paragraf/5/punkt/4/ledd/2/" id="paragraf-5-punkt-4-ledd-2">Tolldistriktssjefen kan etter søknad gi tillatelse til at person som har fast oppholdssted i Norge, kan innføre og midlertidig bruke utenlandsregistrert motorvogn som skal demonstreres eller som er spesialutrustet for demonstrasjon av varer.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/5/punkt/5/" id="paragraf-5-punkt-5"><span class="data-originalId">e)</span><article class="legalP" data-absoluteaddress="/paragraf/5/punkt/5/ledd/1/" id="paragraf-5-punkt-5-ledd-1">Utflytting.</article><article class="legalP" data-absoluteaddress="/paragraf/5/punkt/5/ledd/2/" id="paragraf-5-punkt-5-ledd-2">Tolldistriktssjefen kan etter søknad gi tillatelse til at person som har fast oppholdssted i Norge og som skal flytte til utlandet, kan innføre og bruke utenlandsregistrert motorvogn i Norge i inntil 14 dager umiddelbart forut for utflyttingen.</article><article class="legalP" data-absoluteaddress="/paragraf/5/punkt/5/ledd/3/" id="paragraf-5-punkt-5-ledd-3">Utflytting skal dokumenteres ved flytteattest eller, for beordrede norske embets- og tjenestemenn, ved attest for beordring til utlandet.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/5/punkt/6/" id="paragraf-5-punkt-6"><span class="data-originalId">f)</span><article class="legalP" data-absoluteaddress="/paragraf/5/punkt/6/ledd/1/" id="paragraf-5-punkt-6-ledd-1">Transitt m.v.</article><article class="legalP" data-absoluteaddress="/paragraf/5/punkt/6/ledd/2/" id="paragraf-5-punkt-6-ledd-2">Tolldistriktssjefen kan etter søknad gi tillatelse til at person som har fast oppholdssted i Norge, kan føre utenlandsregistrert motorvogn i transitt m.v. direkte fra innførselsstedet til utførselsstedet.</article></article></li></ul></article><article class="legalArticle" data-lovdata-URL="LTI/forskrift/1991-06-20-381/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Etterlatelse.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Utenlandsregistrert motorvogn som er innført eller brukt toll- og avgiftsfritt i henhold til denne forskrift, skal medbringes ved brukerens utreise. Motorvognen kan dog ved brukerens utreise etterlates i Norge i inntil 6 uker pr. 12 måneder uten toll- og avgiftsberiktigelse. Motorvognen skal under etterlatelsen ikke brukes av person som har fast oppholdssted i Norge, herunder heller ikke bortlånes eller utleies.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tolldistriktssjefen kan etter søknad tillate at motorvognen blir lagret for lengre tid under tollvesenets kontroll.</article></article><article class="legalArticle" data-lovdata-URL="LTI/forskrift/1991-06-20-381/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Midlertidig kjøretillatelse.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tolldistriktssjefen kan etter søknad samtykke i midlertidig kjøretillatelse under konsultasjon i henhold til § 3.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Person som er gitt kjøretillatelse i medhold av denne forskrift, plikter å ha tillatelsen med seg under kjøringen.</article></article><article class="legalArticle" data-lovdata-URL="LTI/forskrift/1991-06-20-381/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dokumentasjon.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Brukeren skal på betryggende måte dokumentere at han fyller vilkårene for toll- og avgiftsfri innførsel og midlertidig bruk av utenlandsregistrert motorvogn i medhold av denne forskrift.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Attest fra folkeregisteret, leiekontrakt, arbeidskontrakt, vigselattest, skattedokumenter, opptaksbevis til skole/universitet o.a. kan i denne forbindelse anses relevant.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Dokumenter som legges frem skal være datert og undertegnet/stemplet.</article></article><article class="legalArticle" data-lovdata-URL="LTI/forskrift/1991-06-20-381/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forholdet til reglene om motorvogn som innføres ved eierens flytting m.v.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/9/punkt/1/" id="paragraf-9-punkt-1"><span class="data-originalId">1.</span><article class="legalP" data-absoluteaddress="/paragraf/9/punkt/1/ledd/1/" id="paragraf-9-punkt-1-ledd-1">Innførsel etter reglene for flyttebil.</article><article class="legalP" data-absoluteaddress="/paragraf/9/punkt/1/ledd/2/" id="paragraf-9-punkt-1-ledd-2">Motorvogn som er brukt ulovlig i henhold til denne forskrift, kan av Tolldistriktssjefen tillates innført som flyttegods på følgende vilkår:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/punkt/1/ledd/2/punkt/1/" id="paragraf-9-punkt-1-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/9/punkt/1/ledd/2/punkt/1/ledd/1/" id="paragraf-9-punkt-1-ledd-2-punkt-1-ledd-1">brukeren på innreisetidspunktet fylte vilkårene for innførsel av motorvogn som flyttegods, og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/punkt/1/ledd/2/punkt/2/" id="paragraf-9-punkt-1-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/9/punkt/1/ledd/2/punkt/2/ledd/1/" id="paragraf-9-punkt-1-ledd-2-punkt-2-ledd-1">motorvognen innen 1 år etter innreisetidspunktet fremstilles for tollekspedisjon eller den ulovlige bruk innen 3 måneder oppdages ved kontroll e.l.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/9/punkt/2/" id="paragraf-9-punkt-2"><span class="data-originalId">2.</span><article class="legalP" data-absoluteaddress="/paragraf/9/punkt/2/ledd/1/" id="paragraf-9-punkt-2-ledd-1">Gjenutførsel i ufortollet stand.</article><article class="legalP" data-absoluteaddress="/paragraf/9/punkt/2/ledd/2/" id="paragraf-9-punkt-2-ledd-2">Motorvogn som er brukt ulovlig i henhold til denne forskrift, kan av Tolldistriktssjefen tillates gjenutført på følgende vilkår:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/9/punkt/2/ledd/2/punkt/1/" id="paragraf-9-punkt-2-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/9/punkt/2/ledd/2/punkt/1/ledd/1/" id="paragraf-9-punkt-2-ledd-2-punkt-1-ledd-1">brukeren fylte vilkårene for toll- og avgiftsfri innførsel av motorvognen som flyttegods, og</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/9/punkt/2/ledd/2/punkt/2/" id="paragraf-9-punkt-2-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/9/punkt/2/ledd/2/punkt/2/ledd/1/" id="paragraf-9-punkt-2-ledd-2-punkt-2-ledd-1">motorvognen innen 1 år etter innreisetidspunktet enten fremstilles for tollekspedisjon eller den ulovlige bruk oppdages ved kontroll e.l.<br />eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/9/punkt/2/ledd/2/punkt/3/" id="paragraf-9-punkt-2-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/9/punkt/2/ledd/2/punkt/3/ledd/1/" id="paragraf-9-punkt-2-ledd-2-punkt-3-ledd-1">brukeren på innreisetidspunktet fylte vilkårene for fradrag i det beløp som utgjør toll og avgifter, og</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/9/punkt/2/ledd/2/punkt/4/" id="paragraf-9-punkt-2-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/9/punkt/2/ledd/2/punkt/4/ledd/1/" id="paragraf-9-punkt-2-ledd-2-punkt-4-ledd-1">motorvognen innen 1 år etter innreisetidspunktet fremstilles for tollekspedisjon eller den ulovlige bruk innen 3 måneder oppdages ved kontroll e.l.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/1991-06-20-381/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Betaling av toll og avgifter.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Overtredelse av denne forskrift medfører plikt til å betale engangsavgift, toll og merverdiavgift.</article></article><article class="legalArticle" data-lovdata-URL="LTI/forskrift/1991-06-20-381/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Reaksjoner.</span></h2><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/11/punkt/1/" id="paragraf-11-punkt-1"><span class="data-originalId">a)</span><article class="legalP" data-absoluteaddress="/paragraf/11/punkt/1/ledd/1/" id="paragraf-11-punkt-1-ledd-1">Gjenutførsel.</article><article class="legalP" data-absoluteaddress="/paragraf/11/punkt/1/ledd/2/" id="paragraf-11-punkt-1-ledd-2">Motorvogn som er innført eller brukt i strid med denne forskrift, kan ikke gjenutføres i ufortollet stand.</article><article class="legalP" data-absoluteaddress="/paragraf/11/punkt/1/ledd/3/" id="paragraf-11-punkt-1-ledd-3">Tolldistriktssjefen kan dog tillate at motorvognen gjenutføres uten erleggelse av toll og avgifter (jf. § 10) dersom det foreligger spesielle omstendigheter knyttet til den ulovlige bruken.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/11/punkt/2/" id="paragraf-11-punkt-2"><span class="data-originalId">b)</span><article class="legalP" data-absoluteaddress="/paragraf/11/punkt/2/ledd/1/" id="paragraf-11-punkt-2-ledd-1">Tilleggsavgift.</article><article class="legalP" data-absoluteaddress="/paragraf/11/punkt/2/ledd/2/" id="paragraf-11-punkt-2-ledd-2">Personer som overtrer denne forskrift, kan av Tolldistriktssjefen pålegges å betale tillegg i engangsavgift, toll og merverdiavgift, jf. lov av 19. juni 1959 nr. 2 om avgifter vedrørende motorkjøretøyer og båter § 3, lov av 10. juni 1966 nr. 5 om toll § 38 og lov av 19. juni 1969 nr. 66 om merverdiavgift § 64.</article></article></li></ul></article><article class="legalArticle" data-lovdata-URL="LTI/forskrift/1991-06-20-381/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Utfyllende bestemmelser.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Toll- og avgiftsdirektoratet kan gi nærmere bestemmelser til presisering, utfylling og gjennomføring av denne forskrift, herunder beregning, tilbakebetaling, kontroll, dokumentasjon, gjenutførsel m.v.</article></article><article class="legalArticle" data-lovdata-URL="LTI/forskrift/1991-06-20-381/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse. Overgangsbestemmelser.</span></h2><ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/13/punkt/1/" id="paragraf-13-punkt-1"><span class="data-originalId">1.</span><article class="legalP" data-absoluteaddress="/paragraf/13/punkt/1/ledd/1/" id="paragraf-13-punkt-1-ledd-1">Ikrafttredelse.</article><article class="legalP" data-absoluteaddress="/paragraf/13/punkt/1/ledd/2/" id="paragraf-13-punkt-1-ledd-2">Denne forskrift trer i kraft 15. juli 1991.</article><article class="legalP" data-absoluteaddress="/paragraf/13/punkt/1/ledd/3/" id="paragraf-13-punkt-1-ledd-3">Fra samme tidspunkt oppheves Finansdepartementets forskrift av 5. mars 1987 nr. 354 om toll- og avgiftsfri innførsel av utenlandsregistrerte motorvogner til midlertidig bruk i Norge.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/13/punkt/2/" id="paragraf-13-punkt-2"><span class="data-originalId">2.</span><article class="legalP" data-absoluteaddress="/paragraf/13/punkt/2/ledd/1/" id="paragraf-13-punkt-2-ledd-1">Overgangsbestemmelser.</article><article class="legalP" data-absoluteaddress="/paragraf/13/punkt/2/ledd/2/" id="paragraf-13-punkt-2-ledd-2">Tillatelser til innførsel og bruk av utenlandsregistrert motorvogn som er gitt i henhold til forskrift av 5. mars 1987, gjelder for det tidsrom og på de vilkår som er fastsatt.</article><article class="legalP" data-absoluteaddress="/paragraf/13/punkt/2/ledd/3/" id="paragraf-13-punkt-2-ledd-3">For person som ved kontroll etter 15. juli 1991 må anses uberettiget til å innføre eller bruke utenlandsregistrert motorvogn i Norge, gjelder denne forskrift selv om motorvognen er innført før dette tidspunkt.</article></article></li></ul></article></main></body></html>