<!DOCTYPE html><html lang="no"><head><title>Forskrift om skattefrie overføringer mellom aksjeselskaper med hovedsakelig samme eierinteresser.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:02</dd><dt class="legacyID">Datokode</dt><dd class="legacyID">FOR-1991-05-13-336</dd><dt class="dokid">DokumentID</dt><dd class="dokid">LTI/forskrift/1991-05-13-336</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 9</dd><dt class="dateInForce">I kraft fra</dt><dd class="dateInForce">1991-05-13</dd><dt class="changesToDocuments">Endrer</dt><dd class="changesToDocuments"><ul><li>lov/1990-06-15-21</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1961-06-09-16/§2</li><li>lov/1911-08-18-8</li></ul></dd><dt class="dateOfPublication">Kunngjort</dt><dd class="dateOfPublication">1991-06-21</dd><dt class="title">Tittel</dt><dd class="title">Forskrift om skattefrie overføringer mellom aksjeselskaper med hovedsakelig samme eierinteresser.</dd><dt class="refid">RefID</dt><dd class="refid">forskrift/1991-05-13-336</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skattefrie overføringer mellom aksjeselskaper med hovedsakelig samme eierinteresser.<ul class="tocSubUl"><li>§ 1. Anvendelsesområde</li><li>§ 2. Hovedregel</li><li>§ 3. Inngangsverdier, avskrivningsgrunnlag og ervervstidspunkt på det mottakende selskaps hånd</li><li>§ 4. Deling av saldo m.v.</li><li>§ 5. Overføring av skattemessige forpliktelser</li><li>§ 6. Vederlag til det overdragende selskap</li><li>§ 7. Særlig om vederlag i form av aksjer</li><li>§ 8. Oppgaver til ligningsmyndighetene</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-05-13-336" id="dokument"><h1>Forskrift om skattefrie overføringer mellom aksjeselskaper med hovedsakelig samme eierinteresser.</h1><article class="legalP" data-absoluteaddress="/ledd/1/" id="ledd-1">Fastsatt av Finansdepartementet 13. mai 1991 med hjemmel i avsnitt I § 2 i lov av 9. juni 1961 nr. 16 om tillegg til lov om skatt av formue og inntekt (skatteloven) av 18. august 1911 nr. 8, jf. endringslov av 15. juni 1990 nr. 21.</article><article class="legalArticle" data-lovdata-URL="LTI/forskrift/1991-05-13-336/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder overføring av eiendeler mellom norske aksjeselskaper som inngår i konsern hvor et morselskap eier mer enn 90 pst. av aksjene i datterselskapene og har en tilsvarende del av de stemmer som kan avgis på generalforsamlingen. Eier- og stemmerettsandel som nevnt må foreligge på transaksjonstidspunktet og opprettholdes til utgangen av det etterfølgende år. Selskap der morselskapet sammen med datterselskap eller ett eller flere datterselskaper til sammen har eier- og stemmerettsandel som nevnt i første punktum, anses som datterselskap etter forskriften.</article></article><article class="legalArticle" data-lovdata-URL="LTI/forskrift/1991-05-13-336/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedregel</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Eiendeler kan overføres mellom selskaper som nevnt i § 1 uten at gevinst-, uttaks- eller utbyttebeskatning utløses, under forutsetning av at overføringen gjennomføres etter bestemmelsene i §§ 3-8. Overføring kan også skje til datterselskap som nevnt i § 1 som stiftes i forbindelse med overføringen.</article></article><article class="legalArticle" data-lovdata-URL="LTI/forskrift/1991-05-13-336/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Inngangsverdier, avskrivningsgrunnlag og ervervstidspunkt på det mottakende selskaps hånd</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ligningsmessige inngangsverdier og avskrivningsgrunnlag settes på det mottakende selskaps hånd lik de ligningsmessige bokførte verdier hos det overdragende selskap på overføringstidspunktet. Overførte eiendeler anses ervervet av det mottakende selskap på det ervervstidspunkt som ville gjelde på det overdragende selskaps hånd.</article></article><article class="legalArticle" data-lovdata-URL="LTI/forskrift/1991-05-13-336/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Deling av saldo m.v.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Ved overføring av driftsmidler som inngår på samlesaldo hos det overdragende selskap, må en tilsvarende del av saldo overføres til det mottakende selskap. Er det ført et fullstendig skatteregnskap for hvert enkelt driftsmiddel, legges de nedskrevne verdier som fremgår av dette til grunn. Dersom slikt skatteregnskap ikke foreligger, foretas en forholdsmessig fordeling på grunnlag av driftsmidlenes omsetningsverdi. Tilsvarende gjelder ved deling av ligningsmessig bokført verdi av varelager. Samme prinsipp legges til grunn dersom anleggsreserver, varelagerreserver eller andre regnskapsposter delvis er knyttet til det overførte.</article></article><article class="legalArticle" data-lovdata-URL="LTI/forskrift/1991-05-13-336/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overføring av skattemessige forpliktelser</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det mottakende selskap trer inn i det overdragende selskaps skattemessige forpliktelser som måtte være knyttet til det overførte.</article></article><article class="legalArticle" data-lovdata-URL="LTI/forskrift/1991-05-13-336/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Vederlag til det overdragende selskap</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Samlet vederlag, enten dette ytes i form av aksjer i det mottakende selskap, kontantbeløp, gjeldsovertakelse, fordring på restkjøpesum eller annet, må være lik ligningsmessige nettoverdier av det overførte, inkludert eventuelt kontantinnskudd. Består vederlaget helt eller delvis av aksjer som utstedes i det mottakende selskap, anses summen av pålydende og eventuell overkurs som vederlag etter første punktum.</article></article><article class="legalArticle" data-lovdata-URL="LTI/forskrift/1991-05-13-336/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Særlig om vederlag i form av aksjer</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Ligningsmessig kostpris på aksjer som nevnt i § 6 siste punktum, skal på det overdragende selskaps hånd settes lik pålydende, eventuelt med tillegg av overkurs som er tillagt det mottakende selskaps reservefond. Tilsvarende beløp vil utgjøre innbetalt aksjekapital i det mottakende selskap i forbindelse med overføringen i forhold til lov av 19. juni 1969 nr. 71 § 3 annet ledd. I den utstrekning fordringer som stiftes ved overføringen senere konverteres til aksjekapital i det mottakende selskap, skal disse aksjenes samlede pålydende være lik pålydende av den fordring som konverteres. Ligningsmessig kostpris og innbetalt aksjekapital for slike aksjer vil være lik pålydende.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Uavhengig av eiertidens lengde vil gevinst ved avhendelse av aksjer som nevnt i denne paragraf, bli å skattlegge som inntekt vunnet ved virksomhet i medhold av skatteloven § 42 første ledd.</article></article><article class="legalArticle" data-lovdata-URL="LTI/forskrift/1991-05-13-336/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Oppgaver til ligningsmyndighetene</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Redegjørelse for overføringen, herunder oppstilling som viser de beregninger som er lagt til grunn for eventuell deling i henhold til § 4, må vedlegges selskapenes selvangivelser for det år overføringen finner sted. Medfører overføringen utvidelse av det mottakende selskaps aksjekapital, må dessuten oppgave over selskapets samlede innbetalte aksjekapital i relasjon til lov av 19. juni 1969 nr. 71 vedlegges.</article></article><article class="legalArticle" data-lovdata-URL="LTI/forskrift/1991-05-13-336/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Forskriften trer i kraft straks og får virkning for overføringer som regnskapsmessig gjennomføres etter utgangen av 1990.</article></article></main></body></html>