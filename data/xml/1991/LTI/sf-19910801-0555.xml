<!DOCTYPE html><html lang="no"><head><title>Forskrift om silopressaft.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-1991-08-01-555</dd><dt class="dokid">DokumentID</dt><dd class="dokid">LTI/forskrift/1991-08-01-555</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§9</li></ul></dd><dt class="dateOfPublication">Kunngjort</dt><dd class="dateOfPublication">1991-09-19</dd><dt class="title">Tittel</dt><dd class="title">Forskrift om silopressaft.</dd><dt class="refid">RefID</dt><dd class="refid">forskrift/1991-08-01-555</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om silopressaft.<ul class="tocSubUl"><li>§ 1. Virkeområder og definisjoner</li><li>§ 2. Forbud mot vannforurensning</li><li>§ 3. Krav til siloanlegg</li><li>§ 4. Landbruksmyndighetenes kontroll</li><li>§ 5. Forurensningsmyndighetenes kontroll</li><li>§ 6. Ansvar</li><li>§ 7. Unntak</li><li>§ 8. Klage</li><li>§ 9. Forurensingsgebyr</li><li>§ 10. Straff</li><li>§ 11. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-08-01-555" id="dokument"><h1>Forskrift om silopressaft.</h1><article class="legalP" data-absoluteaddress="/ledd/1/" id="ledd-1">Fastsatt av Miljøverndepartementet 1. august 1991 i medhold av lov av 13. mars 1981 nr. 6 om vern mot forurensninger og om avfall (forurensningsloven) § 9, pkt. 1 og 3.</article><article class="legalArticle" data-lovdata-URL="LTI/forskrift/1991-08-01-555/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområder og definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder for oppsamling, lagring og disponering av silopressaft når det kan medføre forurensning av grunnvann, vassdrag og sjøen.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med siloanlegg menes teknisk innretning for ensilering av gras, grønnfôr og andre vekster, samt nødvendig utstyr for oppsamling, lagring og disponering av silopressaft.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Med silopressaft menes væske fra ensilert plantemateriale.</article></article><article class="legalArticle" data-lovdata-URL="LTI/forskrift/1991-08-01-555/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Forbud mot vannforurensning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Silopressaft skal samles opp, lagres og disponeres slik at den ikke fører til forurensning eller fare for forurensning som nevnt under § 1.</article></article><article class="legalArticle" data-lovdata-URL="LTI/forskrift/1991-08-01-555/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Krav til siloanlegg</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ved nybygging, utvidelse og utbedring av siloanlegg skal de tekniske retningslinjene som er fastsatt av Landbruksdepartementet følges. Planene må være godkjent av fylkeslandbrukskontoret før arbeidet kan gjennomføres.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Fylkeslandbrukskontoret kan i særlige tilfelle gjøre unntak fra de tekniske retningslinjene. Fylkesmannen skal underrettes når slikt unntak gjøres.</article></article><article class="legalArticle" data-lovdata-URL="LTI/forskrift/1991-08-01-555/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Landbruksmyndighetenes kontroll</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før siloanlegg tas i bruk etter nybygging, utvidelse og utbedring, skal det være kontrollert og godkjent av fylkeslandbrukskontoret.</article></article><article class="legalArticle" data-lovdata-URL="LTI/forskrift/1991-08-01-555/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forurensningsmyndighetenes kontroll</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen, eller den Miljøverndepartementet bemyndiger, fører tilsyn med at bestemmelsene i denne forskriften overholdes. Fylkesmannen, eller den Miljøverndepartementet bemyndiger, kan i det enkelte tilfellet gi pålegg om tiltak som finnes nødvendig for å forebygge, begrense eller stanse forurensning som er i strid med denne forskriften. Det skal tas rimelig hensyn til tekniske og økonomiske forhold ved slike pålegg.</article></article><article class="legalArticle" data-lovdata-URL="LTI/forskrift/1991-08-01-555/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ansvar</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Eieren og brukeren av siloanlegget er ansvarlig for at denne forskriften følges.</article></article><article class="legalArticle" data-lovdata-URL="LTI/forskrift/1991-08-01-555/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkesmannen, eller den Miljøverndepartementet bemyndiger, kan i særlige tilfeller gjøre unntak fra denne forskriften.</article></article><article class="legalArticle" data-lovdata-URL="LTI/forskrift/1991-08-01-555/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klage</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Vedtak som treffes i medhold av denne forskriften, kan påklages til Miljøverndepartementet eller til den Miljøverndepartementet bemyndiger.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fylkeslandbrukskontorets avgjørelser etter §§ 3 og 4 kan påklages til Landbruksdepartementet.</article></article><article class="legalArticle" data-lovdata-URL="LTI/forskrift/1991-08-01-555/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Forurensingsgebyr</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">For å sikre at bestemmelsene i denne forskriften eller i vedtak truffet i medhold av denne forskriften blir gjennomført, kan fylkesmannen, eller den Miljøverndepartementet bemyndiger, fastsette forurensningsgebyr i medhold av lov om vern mot forurensninger og om avfall § 73.</article></article><article class="legalArticle" data-lovdata-URL="LTI/forskrift/1991-08-01-555/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Straff</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ved overtredelse av denne forskriften eller vedtak truffet i medhold av denne forskriften, kommer lov om vern mot forurensninger og om avfall kap. 10 til anvendelse, dersom forholdet ikke kommer inn under strengere straffebestemmelser.</article></article><article class="legalArticle" data-lovdata-URL="LTI/forskrift/1991-08-01-555/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Forskriftens § 2 for så vidt gjelder eksisterende utslipp til gode sjøresipienter trer i kraft fra det tidspunkt Miljøverndepartementet bestemmer. For øvrig trer forskriften i kraft straks.</article></article></main></body></html>