<!DOCTYPE html><html lang="no"><head><title>Midlertidig forskrift om regler for forsikringsbasert refusjonsordning av trygdeutgifter ved trafikkskade (personskade).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:36</dd><dt class="legacyID">Datokode</dt><dd class="legacyID">FOR-1991-01-18-27</dd><dt class="dokid">DokumentID</dt><dd class="dokid">LTI/forskrift/1991-01-18-27</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 1</dd><dt class="dateInForce">I kraft fra</dt><dd class="dateInForce">1991-01-18</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-17-12/§16-1</li></ul></dd><dt class="dateOfPublication">Kunngjort</dt><dd class="dateOfPublication">1991-02-13</dd><dt class="title">Tittel</dt><dd class="title">Midlertidig forskrift om regler for forsikringsbasert refusjonsordning av trygdeutgifter ved trafikkskade (personskade).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 18. januar 1991 med hjemmel i lov 12. juni 1966 nr 12 om folketrygd § 16-1 nr 5. Fremmet av Sosialdepartementet.</dd><dt class="refid">RefID</dt><dd class="refid">forskrift/1991-01-18-27</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig forskrift om regler for forsikringsbasert refusjonsordning av trygdeutgifter ved trafikkskade (personskade).<ul class="tocSubUl"><li>§ 1. Innledning</li><li>§ 2. Fastsettelse av premietillegget</li><li>§ 3. Oppgjør. Renter m.v.</li><li>§ 4. Beregning av refusjonsbeløpet</li><li>§ 5. Kontroll mv</li><li>§ 6. Regnskapsføring – Forsikringsselskaper</li><li>§ 7.</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-01-18-27" id="dokument"><h1>Midlertidig forskrift om regler for forsikringsbasert refusjonsordning av trygdeutgifter ved trafikkskade (personskade).</h1><article class="legalArticle" data-lovdata-URL="LTI/forskrift/1991-01-18-27/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Innledning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">En eier av motorvogn som plikter å ha forsikring etter lov 3. februar 1961 om ansvar for skade som motorvogner gjer (bilansvarslova), skal i tillegg til den ordinære premie til forsikringen betale en fastsatt premie til folketrygden. Dette premietillegget skal finansiere folketrygdens beregnede utgifter ved trafikkskade (personskade).</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forsikringsgiveren skal kreve inn det fastsatte premietillegget og overføre dette til folketrygden etter reglene i denne forskrift.</article></article><article class="legalArticle" data-lovdata-URL="LTI/forskrift/1991-01-18-27/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Fastsettelse av premietillegget</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kongen fastsetter det årlige premietillegget til folketrygden pr motorvogn. En endring av premietillegget skal fastsettes senest 1. oktober før det kalenderåret premietillegget skal gjelde og kreves inn for (premieåret).</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det kan fastsettes redusert premietillegg for enkelte grupper motorvogner.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Premietillegget skal spesifiseres på forsikringstakers polise.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Premietillegget til folketrygden er utregnet på årsbasis. Opphører derfor forsikringen før forsikringsåret er utløpt, ristorneres uavløpen premie etter samme regler som for den premie selskapene selv beholder for egen regning.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Ved bytte av motorvogn i premieåret, kan forsikringstakeren få overført innbetalt premietillegg til den nye motorvognforsikringen.</article></article><article class="legalArticle" data-lovdata-URL="LTI/forskrift/1991-01-18-27/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Oppgjør. Renter m.v.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Forsikringsselskapet skal uoppfordret overføre innkrevet premietillegg til folketrygden ved et summarisk årlig oppgjør til Rikstrygdeverket.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Etter avtale mellom Trafikkforsikringsforeningen og Rikstrygdeverket kan overføringen av refusjonsbeløpene for nærmere angitte forsikringsgivere foretas samlet gjennom Trafikkforsikringsforeningen.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Overføringsbeløpet forfaller til betaling 15. desember i premieåret.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Ved overføring etter forfall påløper renter som nevnt i lov 17. desember 1976 nr 100 om renter ved forsinket betaling. Reglene i lov av 21. november 1952 nr 2 om betaling og innkreving av skatt gjelder tilsvarende for avgifter til folketrygden, jf folketrygdloven § 17-3.</article></article><article class="legalArticle" data-lovdata-URL="LTI/forskrift/1991-01-18-27/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Beregning av refusjonsbeløpet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Refusjonsbeløpet for det enkelte selskap beregnes på grunnlag av fastsatt premiesats for premieåret og gjennomsnittlig bestand av forsikrede motorvogner pr 1. april, 1. juli og 1. oktober i premieåret. Departementet bestemmer hvert år et fradrag for antatt inkassorisiko.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Motorvogner som det skal betales redusert premiesats for, beregnes særskilt.</article></article><article class="legalArticle" data-lovdata-URL="LTI/forskrift/1991-01-18-27/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kontroll mv</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Oppgave over bestand av forsikrede motorvogner pr 1. april, 1. juli og 1. oktober sendes uoppfordret Rikstrygdeverket pr 15. desember i premieåret. Oppgaven skal være bekreftet av den økonomiansvarlige i selskapet. Motorvogner som betaler redusert sats spesifiseres særskilt. Oppgaven til Rikstrygdeverket skal inneholde slike opplysninger som er påkrevet for fastsettelse av premietillegget.</article></article><article class="legalArticle" data-lovdata-URL="LTI/forskrift/1991-01-18-27/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Regnskapsføring – Forsikringsselskaper</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Premieinntekten i regnskapsperioden (år, tertial, måned o l) må ikke omfatte premietillegg som gjelder refusjonsordningen til folketrygden av trygdeutgifter ved trafikkskade. Ved regnskapsoppgjør skal beregnet skyldig beløp som gjelder refusjonsordning av trygdeutgifter ved trafikkskade føres opp i balansen som kortsiktig gjeld på egen post «Gjeld til Rikstrygdeverket vedrørende refusjonsordning av trygdeutgifter ved trafikkskade/ yrkesskade.» Resultateffekt som følge av at refusjonsbeløpet beregnes på grunnlag av gjennomsnittlig bestand av motorvogner og som følge av at det gjøres fradrag for antatt inkassorisiko, føres som kostnad eller kostnadsreduksjon under posten øvrige driftskostnader.</article></article><article class="legalArticle" data-lovdata-URL="LTI/forskrift/1991-01-18-27/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet kan gi utfyllende regler.</article></article><article class="legalArticle" data-lovdata-URL="LTI/forskrift/1991-01-18-27/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer ikraft straks og gis virkning fra 1. januar 1991.</article></article></main></body></html>