<!DOCTYPE html><html lang="no"><head><title>Forskrift om bindende forhåndsuttalelser for skattepliktige etter petroleumsskatteloven</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:51</dd><dt class="legacyID">Datokode</dt><dd class="legacyID">FOR-1991-11-22-752</dd><dt class="dokid">DokumentID</dt><dd class="dokid">LTI/forskrift/1991-11-22-752</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 22</dd><dt class="dateInForce">I kraft fra</dt><dd class="dateInForce">1992-01-13</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-06-13-35/§6</li></ul></dd><dt class="dateOfPublication">Kunngjort</dt><dd class="dateOfPublication">1991-12-13</dd><dt class="title">Tittel</dt><dd class="title">Forskrift om bindende forhåndsuttalelser for skattepliktige etter petroleumsskatteloven</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 22. november 1991 med hjemmel i lov av 13. juni 1975 nr. 35 om skattlegging av undersjøiske petroleumsforekomster m.v., petroleumsskatteloven, § 6 nr. 5. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1991-11-22-752</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bindende forhåndsuttalelser for skattepliktige etter petroleumsskatteloven<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1991-11-22-752" id="dokument"><h1>Forskrift om bindende forhåndsuttalelser for skattepliktige etter petroleumsskatteloven</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1991-11-22-752/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1991-11-22-752/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Anmodning om bindende forhåndsuttalelse etter § 6 nr. 5 i lov av 13. juni 1975 nr. 35 skal være skriftlig og undertegnet av den skattepliktige eller dennes fullmektig. Anmodningen skal oversendes Oljeskattenemnda i syv eksemplarer.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Den skattepliktige skal i anmodningen redegjøre for<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/paragraf/1/ledd/2/punkt/1/" id="kapittel-1-paragraf-1-ledd-2-punkt-1"><span class="data-originalId">a.</span><article class="legalP" data-absoluteaddress="/kapittel/1/paragraf/1/ledd/2/punkt/1/ledd/1/" id="kapittel-1-paragraf-1-ledd-2-punkt-1-ledd-1">den planlagte disposisjon og de faktiske forhold som er relevante for den skattemessige behandlingen,</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/paragraf/1/ledd/2/punkt/2/" id="kapittel-1-paragraf-1-ledd-2-punkt-2"><span class="data-originalId">b.</span><article class="legalP" data-absoluteaddress="/kapittel/1/paragraf/1/ledd/2/punkt/2/ledd/1/" id="kapittel-1-paragraf-1-ledd-2-punkt-2-ledd-1">den forretningsmessige begrunnelse for disposisjonen,</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/paragraf/1/ledd/2/punkt/3/" id="kapittel-1-paragraf-1-ledd-2-punkt-3"><span class="data-originalId">c.</span><article class="legalP" data-absoluteaddress="/kapittel/1/paragraf/1/ledd/2/punkt/3/ledd/1/" id="kapittel-1-paragraf-1-ledd-2-punkt-3-ledd-1">de antatte skatterettslige konsekvenser av disposisjonen,</article></article></li><li data-li-identifier="d." data-name="d."><article class="listArticle" data-absoluteaddress="/kapittel/1/paragraf/1/ledd/2/punkt/4/" id="kapittel-1-paragraf-1-ledd-2-punkt-4"><span class="data-originalId">d.</span><article class="legalP" data-absoluteaddress="/kapittel/1/paragraf/1/ledd/2/punkt/4/ledd/1/" id="kapittel-1-paragraf-1-ledd-2-punkt-4-ledd-1">hvilke spørsmål som er gjenstand for anmodningen om bindende forhåndsuttalelse,</article></article></li><li data-li-identifier="e." data-name="e."><article class="listArticle" data-absoluteaddress="/kapittel/1/paragraf/1/ledd/2/punkt/5/" id="kapittel-1-paragraf-1-ledd-2-punkt-5"><span class="data-originalId">e.</span><article class="legalP" data-absoluteaddress="/kapittel/1/paragraf/1/ledd/2/punkt/5/ledd/1/" id="kapittel-1-paragraf-1-ledd-2-punkt-5-ledd-1">om tilsvarende spørsmål vites å være brakt inn for domstolene og eventuelt utfallet av denne behandling,</article></article></li><li data-li-identifier="f." data-name="f."><article class="listArticle" data-absoluteaddress="/kapittel/1/paragraf/1/ledd/2/punkt/6/" id="kapittel-1-paragraf-1-ledd-2-punkt-6"><span class="data-originalId">f.</span><article class="legalP" data-absoluteaddress="/kapittel/1/paragraf/1/ledd/2/punkt/6/ledd/1/" id="kapittel-1-paragraf-1-ledd-2-punkt-6-ledd-1">om tilsvarende spørsmål vites å være til behandling hos skattemyndighetene,</article></article></li><li data-li-identifier="g." data-name="g."><article class="listArticle" data-absoluteaddress="/kapittel/1/paragraf/1/ledd/2/punkt/7/" id="kapittel-1-paragraf-1-ledd-2-punkt-7"><span class="data-originalId">g.</span><article class="legalP" data-absoluteaddress="/kapittel/1/paragraf/1/ledd/2/punkt/7/ledd/1/" id="kapittel-1-paragraf-1-ledd-2-punkt-7-ledd-1">om anmodning om bindende forhåndsuttalelse i tilsvarende spørsmål vites å være innsendt og med hvilket resultat.</article></article></li></ul></article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Dersom den planlagte disposisjonen utgjør en del av en større transaksjon eller flere transaksjoner som har sammenheng, skal den skattepliktige gjøre rede for hele transaksjonskjeden så langt de enkelte disposisjoner samlet eller hver for seg kan ha betydning for det spørsmål anmodningen gjelder.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Den skattepliktige skal i anmodningen redegjøre for alternative skattemessige løsninger og forhold som taler for og mot de ulike alternativer. Den skattepliktige skal spesielt gjøre rede for hvilken løsning han anser som riktig og begrunne dette.</article><article class="legalP" data-absoluteaddress="/kapittel/1/paragraf/1/ledd/5/" id="kapittel-1-paragraf-1-ledd-5">En anmodning skal angi hvilke opplysninger den skattepliktige mener bør unntas fra offentlighet og hjemmelen for dette.</article></article><article class="legalArticle" data-lovdata-URL="LTI/forskrift/1991-11-22-752/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Oljeskattenemnda skal uten ugrunnet opphold etter mottagelse av anmodning som omfattes av denne forskrift, ta stilling til om anmodningen skal realitetsbehandles. Formannen i Oljeskattenemnda kan treffe avgjørelse om realitetsbehandling. Beslutning om å ikke avgi uttalelse krever ikke begrunnelse.</article></article><article class="legalArticle" data-lovdata-URL="LTI/forskrift/1991-11-22-752/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Anmodning som ikke oppfyller de krav som er angitt i § 1 skal ikke behandles. Den skattepliktige skal i stedet gis en frist til å rette opp mangler ved anmodningen.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Anmodning som i hovedsak gjelder bevisvurdering, verdsettelse eller andre skjønnsmessige vurderinger skal ikke behandles.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Med mindre det foreligger særlige grunner, skal en anmodning ikke behandles dersom departementet har gjort kjent at det spørsmål anmodningen gjelder vil bli regulert i lov eller forskrift. Det samme gjelder hvor et tilsvarende spørsmål foreligger til ordinær lignings- eller klagebehandling eller er brakt inn for domstolsprøvelse.</article></article><article class="legalArticle" data-lovdata-URL="LTI/forskrift/1991-11-22-752/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Oljeskattenemndas avgjørelser etter denne forskrift skal meddeles den skattepliktige skriftlig snarest mulig. Meddelelsen skal angi de faktiske forutsetninger avgjørelsen bygger på. Den skattepliktige kan ikke kreve ytterligere begrunnelse for nemndas avgjørelse.</article></article><article class="legalArticle" data-lovdata-URL="LTI/forskrift/1991-11-22-752/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Oljeskattekontoret sender krav på betaling av gebyr for realitetsbehandlet forhåndsuttalelse til den skattepliktige sammen med uttalelsen. Betalingsfristen skal være en måned.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1991-11-22-752/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften gis virkning fra 22. november 1991.</article></section></main></body></html>