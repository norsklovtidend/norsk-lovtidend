<!DOCTYPE html><html lang="no"><head><title>Forskrift om godkjenning av opplæringskontor for fagopplæring.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1991-02-01-195</dd><dt class="dokid">DokumentID</dt><dd class="dokid">LTI/forskrift/1991-02-01-195</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 7</dd><dt class="dateInForce">I kraft fra</dt><dd class="dateInForce">1991-04-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-05-23-13/§4</li></ul></dd><dt class="dateOfPublication">Kunngjort</dt><dd class="dateOfPublication">1991-05-10</dd><dt class="title">Tittel</dt><dd class="title">Forskrift om godkjenning av opplæringskontor for fagopplæring.</dd><dt class="refid">RefID</dt><dd class="refid">forskrift/1991-02-01-195</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om godkjenning av opplæringskontor for fagopplæring.<ul class="tocSubUl"><li>§ 1. Definisjon og formål.</li><li>§ 2. Opplæringskontorets og medlemsbedriftens ansvar.</li><li>§ 3. Opplæringskontorets organisasjon.</li><li>§ 4. Virkeområde.</li><li>§ 5. Medlemskap.</li><li>§ 6. Registrering og oppfølging.</li><li>§ 7. Tilskudd.</li><li>§ 8. Prøveavleggelse.</li><li>§ 9. Rapporteringsplikt.</li><li>§ 10. Dispensasjon.</li></ul></li></ul></dd></dl></header><main class="documentBody" data-lovdata-URL="LTI/forskrift/1991-02-01-195" id="dokument"><h1>Forskrift om godkjenning av opplæringskontor for fagopplæring.</h1><article class="legalP" data-absoluteaddress="/ledd/1/" id="ledd-1">Fastsatt av Kirke-, utdannings- og forskningsdepartementet 1. februar 1990 med hjemmel i lov av 23. mai 1980 nr. 13 om fagopplæring i arbeidslivet § 4 siste ledd. Forskriften trer i kraft fra 1. april 1991.</article><article class="legalArticle" data-lovdata-URL="LTI/forskrift/1991-02-01-195/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjon og formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Et opplæringskontor er et samarbeidsorgan mellom flere bedrifter som i fellesskap har påtatt seg opplæringsansvar i samarbeid med yrkesopplæringsnemndene, skoleverket og lærlingene, jf. lov om fagopplæring i arbeidslivet § 4. Opplæringen skal skje i samsvar med fastsatt opplæringsplan i faget.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kontoret kan også organisere andre faglige relevante kurs/opplæring.</article></article><article class="legalArticle" data-lovdata-URL="LTI/forskrift/1991-02-01-195/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplæringskontorets og medlemsbedriftens ansvar.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Opplæringskontoret tegner lærekontrakt med lærlingen og plasserer vedkommende i en eller flere medlemsbedrifter. Dersom lærlingen skal arbeide i flere medlemsbedrifter, fastsettes læretiden i skriftlig avtale med de enkelte bedrifter.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det er opplæringskontorets ansvar å påse at den samlede læretid dekker alle elementer i opplæringen i henhold til opplæringsplanen. Det har også ansvaret for å koordinere opplæringen i samråd med de faglig ansvarlige og tilsynsvalgte i den enkelte medlemsbedrift.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Medlemsbedriftene har ansvaret for at arbeidet inneholder opplæringselementer i henhold til opplæringsplanen og den avtale bedriften har med opplæringskontoret.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Opplæringskontoret skal om nødvendig sørge for supplerende opplæring gjennom kurs og instruksjon til den enkelte lærling ut over det den enkelte medlemsbedrift kan gi. Lærlingen kan også omplasseres til annen bedrift for kortere eller lengre tid, dersom forholdene gjør det nødvendig.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Opplæringskontoret kan inngå avtale med mere spesialiserte bedrifter som kan gå inn som støttebedrifter for deler av opplæringen.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">Dersom ikke annet er avtalt, lønnes lærlingen av den medlemsbedrift der opplæringen til enhver tid finner sted. De plikter og rettigheter som lov om arbeidsmiljø hjemler, gjelder i forholdet mellom lærling og den bedrift der arbeidsopplæringen finner sted.</article></article><article class="legalArticle" data-lovdata-URL="LTI/forskrift/1991-02-01-195/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Opplæringskontorets organisasjon.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Opplæringskontoret skal føre tilsyn med opplæringen i medlemsbedriftene gjennom personer med faglig kompetanse i det enkelte fag. Det skal ha en administrativ leder i hel eller deltidsstilling. Lederen tilsettes av styret. Opplæringskontoret skal godkjennes av yrkesopplæringsnemnda.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Før opplæringskontoret blir godkjent, skal foreligge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/2/punkt/1/" id="paragraf-3-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/2/punkt/1/ledd/1/" id="paragraf-3-ledd-2-punkt-1-ledd-1">Opplæringskontorets navn.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/2/punkt/2/" id="paragraf-3-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/2/punkt/2/ledd/1/" id="paragraf-3-ledd-2-punkt-2-ledd-1">Opplæringskontorets hjemstedskommune.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/2/punkt/3/" id="paragraf-3-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/2/punkt/3/ledd/1/" id="paragraf-3-ledd-2-punkt-3-ledd-1">Opplæringskontorets formål.</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/2/punkt/4/" id="paragraf-3-ledd-2-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/2/punkt/4/ledd/1/" id="paragraf-3-ledd-2-punkt-4-ledd-1">Oversikt over medlemsbedriftene.</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/2/punkt/5/" id="paragraf-3-ledd-2-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/2/punkt/5/ledd/1/" id="paragraf-3-ledd-2-punkt-5-ledd-1">Protokoll fra det konstituerende møte for opprettelse av kontoret.</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/3/ledd/2/punkt/6/" id="paragraf-3-ledd-2-punkt-6"><span class="data-originalId">f)</span><article class="legalP" data-absoluteaddress="/paragraf/3/ledd/2/punkt/6/ledd/1/" id="paragraf-3-ledd-2-punkt-6-ledd-1">Vedtekter for opplæringskontoret, vedtatt i konstituerende møte eller årsmøte. Vedtektene må fastsette at deltakerbedriftene står økonomisk ansvarlige for opplæringskontorets drift etter nærmere angitt andel.</article></article></li><li data-li-identifier="g)" data-name="g)"><article class="listArticle" data-absoluteaddress="/paragraf/3/ledd/2/punkt/7/" id="paragraf-3-ledd-2-punkt-7"><span class="data-originalId">g)</span><article class="legalP" data-absoluteaddress="/paragraf/3/ledd/2/punkt/7/ledd/1/" id="paragraf-3-ledd-2-punkt-7-ledd-1">Vedtatt budsjett for virksomheten og regler for anvendelse av offentlig tilskudd.</article></article></li><li data-li-identifier="h)" data-name="h)"><article class="listArticle" data-absoluteaddress="/paragraf/3/ledd/2/punkt/8/" id="paragraf-3-ledd-2-punkt-8"><span class="data-originalId">h)</span><article class="legalP" data-absoluteaddress="/paragraf/3/ledd/2/punkt/8/ledd/1/" id="paragraf-3-ledd-2-punkt-8-ledd-1">Dokumentasjon for bemanning av kontoret.</article></article></li><li data-li-identifier="i)" data-name="i)"><article class="listArticle" data-absoluteaddress="/paragraf/3/ledd/2/punkt/9/" id="paragraf-3-ledd-2-punkt-9"><span class="data-originalId">i)</span><article class="legalP" data-absoluteaddress="/paragraf/3/ledd/2/punkt/9/ledd/1/" id="paragraf-3-ledd-2-punkt-9-ledd-1">Vedtak om oppnevnt godkjent revisor.</article></article></li><li data-li-identifier="j)" data-name="j)"><article class="listArticle" data-absoluteaddress="/paragraf/3/ledd/2/punkt/10/" id="paragraf-3-ledd-2-punkt-10"><span class="data-originalId">j)</span><article class="legalP" data-absoluteaddress="/paragraf/3/ledd/2/punkt/10/ledd/1/" id="paragraf-3-ledd-2-punkt-10-ledd-1">Tidspunkt for årsmøte.</article></article></li><li data-li-identifier="k)" data-name="k)"><article class="listArticle" data-absoluteaddress="/paragraf/3/ledd/2/punkt/11/" id="paragraf-3-ledd-2-punkt-11"><span class="data-originalId">k)</span><article class="legalP" data-absoluteaddress="/paragraf/3/ledd/2/punkt/11/ledd/1/" id="paragraf-3-ledd-2-punkt-11-ledd-1">Vedtak om oppnevnt styre.</article></article></li></ul></article></article><article class="legalArticle" data-lovdata-URL="LTI/forskrift/1991-02-01-195/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Virkeområde.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Opplæringskontoret fastsetter sin stedlige virkekrets som godkjennes av den/de berørte yrkesopplæringsnemnder. Opplæringskontoret kan også bistå med opprettelse av lærekontrakter i andre fylker.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Opplæringskontoret kan ha ett eller flere lærefag som faglig virkeområde.</article></article><article class="legalArticle" data-lovdata-URL="LTI/forskrift/1991-02-01-195/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Medlemskap.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Opplæringskontorets styre avgjør hvilke bedrifter som kan være medlem av opplæringskontoret. Deltakende bedrift godkjennes av yrkesopplæringsnemnda som lærebedrift eller som bedrift som sammen med andre skal gi opplæring innenfor opplæringskontorets virkeområde – jf. lov om fagopplæring i arbeidslivets § 4 punkt 2 siste setning.</article></article><article class="legalArticle" data-lovdata-URL="LTI/forskrift/1991-02-01-195/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Registrering og oppfølging.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom opplæringen finner sted i en medlemsbedrift, registreres kontrakten i det fylket der medlemsbedriften ligger. Hvis opplæringen finner sted i flere medlemsbedrifter som ligger i forskjellige fylker, registreres kontrakten i det fylket der største delen av opplæringstiden finner sted. Dersom opplæringen finner sted i en medlemsbedrift i et annet fylke enn der opplæringskontoret ligger, sender opplæringskontoret melding om opplæringskontrakten til yrkesopplæringsnemnda i det fylke der bedriften ligger, jf. lovens § 7.</article></article><article class="legalArticle" data-lovdata-URL="LTI/forskrift/1991-02-01-195/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskudd.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Alle offentlige tilskudd formidles til opplæringskontoret.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Årsmøtet avgjør hvor stor del av tilskuddet som skal holdes tilbake til kontorets drift og hvor meget som skal overføres til medlemsbedriftene. Fordelingen mellom bedriftene skal stå i forhold til den tid lærlingen har arbeidet ved bedriften.</article></article><article class="legalArticle" data-lovdata-URL="LTI/forskrift/1991-02-01-195/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Prøveavleggelse.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Oppmelding til fag/svenneprøve sendes av opplæringskontoret til yrkesopplæringsnemnda i det fylket der lærekontrakten er registrert, jf. prøveforskriftenes § 5.</article></article><article class="legalArticle" data-lovdata-URL="LTI/forskrift/1991-02-01-195/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Rapporteringsplikt.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Medlemsbedriften plikter å underrette opplæringskontoret dersom opplæringen ikke kan videreføres, f.eks. på grunn av permittering eller innskrenkning ved medlemsbedriften. Slik melding må gis innen 14 dager etter at vedtaket om dette er truffet. Opplæringskontoret skal straks underrette yrkesopplæringsnemnda.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Heving av lærekontrakt må på vanlig måte forelegges yrkesopplæringsnemnda til godkjenning.</article></article><article class="legalArticle" data-lovdata-URL="LTI/forskrift/1991-02-01-195/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Dispensasjon.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Departementet kan etter uttalelse fra vedkommende yrkesopplæringsnemnd dispensere fra bestemmelsene i denne forskrift.</article></article></main></body></html>