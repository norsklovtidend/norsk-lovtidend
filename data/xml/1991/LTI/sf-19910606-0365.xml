<!DOCTYPE html><html lang="no"><head><title>Forskrift om endring i tollovforskriften.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:53</dd><dt class="legacyID">Datokode</dt><dd class="legacyID">FOR-1991-06-06-365</dd><dt class="dokid">DokumentID</dt><dd class="dokid">LTI/forskrift/1991-06-06-365</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 10</dd><dt class="dateInForce">I kraft fra</dt><dd class="dateInForce">1991-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1967-12-15-8962</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5</li><li>forskrift/1967-11-24-15</li></ul></dd><dt class="dateOfPublication">Kunngjort</dt><dd class="dateOfPublication">1991-07-02</dd><dt class="title">Tittel</dt><dd class="title">Forskrift om endring i tollovforskriften.</dd><dt class="refid">RefID</dt><dd class="refid">forskrift/1991-06-06-365</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i tollovforskriften.</li></ul></dd></dl></header><main class="documentBody" data-lovdata-URL="LTI/forskrift/1991-06-06-365" id="dokument"><h1>Forskrift om endring i tollovforskriften.</h1><article class="legalP" data-absoluteaddress="/ledd/1/" id="ledd-1">Toll- og avgiftsdirektoratet har 6. juni 1991 med hjemmel i tolloven av 10. juni 1966 nr. 5, jfr. kgl.res. av 24. november 1967 og Finansdepartementets brev av samme dato, fastsatt følgende forskriftsendring vedr. frilager under avsnitt 7.2. i tollovforskriftene av 15. desember 1967:</article><article class="marginIdArticle" data-partID="a7.2.1" data-absoluteaddress="/punkt/1/" id="punkt-1"><span class="data-marginOriginalId">7.2.1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Frilager</article><article class="legalP" data-absoluteaddress="/punkt/1/ledd/2/" id="punkt-1-ledd-2">I medhold av tollovens § 49, jfr. § 48 og §§ 50-55, fastsettes:</article></article><article class="marginIdArticle" data-partID="a7.2.1.1" data-absoluteaddress="/punkt/2/" id="punkt-2"><span class="data-marginOriginalId">7.2.1.1.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Med frilager forstås private lagringsplasser som er til alminnelig avbenyttelse og som skal dekke det behov næringslivet i et område/distrikt har for denne lagringsform. Lageret skal av lagerholder være slik sikret, låst, utstyrt og innredet at det av tollvesenet anses egnet til lagring av varer nevnt i 7.2.1.5. Varer som er innlagt på lageret kan – med de innskrenkninger og på de betingelser som er eller blir fastsatt – sorteres, ompakkes, deles, blandes og bearbeides med samme frihet som om de befant seg utenfor tollområdet, jfr. imidlertid 7.2.1.4.</article></article><article class="marginIdArticle" data-partID="a7.2.1.2" data-absoluteaddress="/punkt/3/" id="punkt-3"><span class="data-marginOriginalId">7.2.1.2.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Før et frilager tas i bruk, skal det være godkjent av tollvesenet.</article></article><article class="marginIdArticle" data-partID="a7.2.1.3" data-absoluteaddress="/punkt/4/" id="punkt-4"><span class="data-marginOriginalId">7.2.1.3.</span><article class="legalP" data-absoluteaddress="/punkt/4/ledd/1/" id="punkt-4-ledd-1">Et frilager står under kontroll og oppsyn av tollvesenet, men anses for øvrig – når annet ikke er bestemt – tollmessig som utland. Dersom tollvesenet av kontrollmessige hensyn finner det nødvendig, kan lageret sikres med tollås i tillegg til den sikring som er foretatt av lagerholder.</article></article><article class="marginIdArticle" data-partID="a7.2.1.4" data-absoluteaddress="/punkt/5/" id="punkt-5"><span class="data-marginOriginalId">7.2.1.4.</span><article class="legalP" data-absoluteaddress="/punkt/5/ledd/1/" id="punkt-5-ledd-1">Innen et frilager må det ikke drives detaljhandel. Industriell virksomhet kan bare drives etter særskilt tillatelse fra Toll- og avgiftsdirektoratet.</article></article><article class="marginIdArticle" data-partID="a7.2.1.5" data-absoluteaddress="/punkt/6/" id="punkt-6"><span class="data-marginOriginalId">7.2.1.5.</span><article class="legalP" data-absoluteaddress="/punkt/6/ledd/1/" id="punkt-6-ledd-1">På frilager kan legges inn og lagres utenlandske ufortollede varer, herunder ufortollede varer fra Svalbard og Jan Mayen, og varer som det etter gjeldende bestemmelser skal søkes fritak eller refusjon av toll og/eller særavgifter for. Andre innenlandske varer kan legges inn såfremt de aktes benyttet på lageret til blanding eller bearbeiding med andre varer på lageret.</article></article><article class="marginIdArticle" data-partID="a7.2.1.6" data-absoluteaddress="/punkt/7/" id="punkt-7"><span class="data-marginOriginalId">7.2.1.6.</span><article class="legalP" data-absoluteaddress="/punkt/7/ledd/1/" id="punkt-7-ledd-1">Utelukket fra innlegg er eksplosive stoffer og ildsfarlige varer og – hvis betryggende isolasjon ikke kan finne sted – varer som kan virke skadelige på andre innlagte varer. Også andre varer kan utelukkes når særlige grunner foreligger.</article><article class="legalP" data-absoluteaddress="/punkt/7/ledd/2/" id="punkt-7-ledd-2">Er det for visse varer bestemt at særskilt tillatelse til innlegg skal legges fram, kan innlegg ikke finne sted før nødvendig tillatelse foreligger.</article><article class="legalP" data-absoluteaddress="/punkt/7/ledd/3/" id="punkt-7-ledd-3">For særlig verdifulle varer, f.eks. gull-, sølv- og platinavarer samt edle steiner, kan det fastsettes spesielle vilkår med hensyn til kontroll, lagring og behandling.</article></article><article class="marginIdArticle" data-partID="a7.2.1.7" data-absoluteaddress="/punkt/8/" id="punkt-8"><span class="data-marginOriginalId">7.2.1.7.</span><article class="legalP" data-absoluteaddress="/punkt/8/ledd/1/" id="punkt-8-ledd-1">Lagerholder og/eller leietaker på lageret skal føre regnskap over innlegg/uttak av varer i samsvar med tollvesenets nærmere bestemmelser.</article><article class="legalP" data-absoluteaddress="/punkt/8/ledd/2/" id="punkt-8-ledd-2">Det skal til enhver tid være god orden på lageret slik at det blir lettest mulig for tollvesenet å foreta opptelling av beholdningene hos lagerholder eller den enkelte leietaker. Toll- og avgiftsdirektoratet kan fastsette nærmere bestemmelser om hvor ofte lagerholder/leietaker skal foreta opptelling av lagerbeholdningen/e og avgi oppgave til tollvesenet om resultatet, herunder forklare eventuelle uoverensstemmelser mellom lagerbeholdning og lagerregnskap.</article></article><article class="marginIdArticle" data-partID="a7.2.1.8" data-absoluteaddress="/punkt/9/" id="punkt-9"><span class="data-marginOriginalId">7.2.1.8.</span><article class="legalP" data-absoluteaddress="/punkt/9/ledd/1/" id="punkt-9-ledd-1">Varen skal angis til innlegg på frilager på den til enhver tid fastsatte blankett.</article><article class="legalP" data-absoluteaddress="/punkt/9/ledd/2/" id="punkt-9-ledd-2">Før varer fra utlandet tillates lagt inn, må påløpne omkostninger og andre avgifter til det offentlige enn tollavgifter være betalt med mindre varene er fritatt for slike omkostninger/avgifter i henhold til særskilte bestemmelser.</article><article class="legalP" data-absoluteaddress="/punkt/9/ledd/3/" id="punkt-9-ledd-3">Ved innlegget kan tollbehandling og undersøkelse av varer finne sted i den utstrekning tollvesenet finner det nødvendig for å kunne identifisere varene og gi nødvendig attest for innlegget, kreve opp eventuelle omkostninger/avgifter eller fastslå om varen er utelukket fra innlegg.</article></article><article class="marginIdArticle" data-partID="a7.2.1.9" data-absoluteaddress="/punkt/10/" id="punkt-10"><span class="data-marginOriginalId">7.2.1.9.</span><article class="legalP" data-absoluteaddress="/punkt/10/ledd/1/" id="punkt-10-ledd-1">– Som før –</article></article><article class="marginIdArticle" data-partID="a7.2.1.10" data-absoluteaddress="/punkt/11/" id="punkt-11"><span class="data-marginOriginalId">7.2.1.10.</span><article class="legalP" data-absoluteaddress="/punkt/11/ledd/1/" id="punkt-11-ledd-1">Varer skal angis til uttak fra frilager på den til enhver tid fastsatte blankett.</article><article class="legalP" data-absoluteaddress="/punkt/11/ledd/2/" id="punkt-11-ledd-2">Fra frilager kan varer tas ut til fortolling, til utførsel direkte til mottaker i utlandet på Svalbard eller Jan Mayen, til slik bruk som anført i tolltariffens innledende bestemmelser § 24, nr. 1 bokstav a-c, eller til forpassing til annet godkjent frilager eller transittlager.</article><article class="legalP" data-absoluteaddress="/punkt/11/ledd/3/" id="punkt-11-ledd-3">Ved uttak av innenlandske eller frigjorte varer kommer de bestemmelser til anvendelse som gjelder ved gjeninnførsel av slike varer fra utlandet.</article><article class="legalP" data-absoluteaddress="/punkt/11/ledd/4/" id="punkt-11-ledd-4">Av kontroll- og regnskapsmessige grunner kan Toll- og avgiftsdirektoratet bestemme at samme vare- og kvantumsbetegnelser skal nyttes ved innlegg på og uttak fra lageret.</article></article><article class="marginIdArticle" data-partID="a7.2.1.11" data-absoluteaddress="/punkt/12/" id="punkt-12"><span class="data-marginOriginalId">7.2.1.11.</span><article class="legalP" data-absoluteaddress="/punkt/12/ledd/1/" id="punkt-12-ledd-1">– Som før –</article></article><article class="marginIdArticle" data-partID="a7.2.1.12" data-absoluteaddress="/punkt/13/" id="punkt-13"><span class="data-marginOriginalId">7.2.1.12.</span><article class="legalP" data-absoluteaddress="/punkt/13/ledd/1/" id="punkt-13-ledd-1">– Som før –</article></article><article class="legalP" data-absoluteaddress="/ledd/2/" id="ledd-2">Forskriftsendringen trer i kraft 1. juli 1991.</article></main></body></html>