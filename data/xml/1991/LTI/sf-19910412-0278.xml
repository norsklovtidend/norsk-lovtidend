<!DOCTYPE html><html lang="no"><head><title>Forskrift om tolldistriktssjefens adgang til å gi bindende skriftlig forhåndsuttalelser vedrørende tariffering av varer i henhold til gjeldende tolltariff.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:43</dd><dt class="legacyID">Datokode</dt><dd class="legacyID">FOR-1991-04-12-278</dd><dt class="dokid">DokumentID</dt><dd class="dokid">LTI/forskrift/1991-04-12-278</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 8</dd><dt class="dateInForce">I kraft fra</dt><dd class="dateInForce">1991-07-04</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1966-06-10-5/§15</li><li>forskrift/1990-11-30-943</li></ul></dd><dt class="dateOfPublication">Kunngjort</dt><dd class="dateOfPublication">1991-06-04</dd><dt class="title">Tittel</dt><dd class="title">Forskrift om tolldistriktssjefens adgang til å gi bindende skriftlig forhåndsuttalelser vedrørende tariffering av varer i henhold til gjeldende tolltariff.</dd><dt class="refid">RefID</dt><dd class="refid">forskrift/1991-04-12-278</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tolldistriktssjefens adgang til å gi bindende skriftlig forhåndsuttalelser vedrørende tariffering av varer i henhold til gjeldende tolltariff.<ul class="tocSubUl"><li>§ 1. Definisjoner</li><li>§ 2. Søkere</li><li>§ 3. Tarifferingsavgjørelsen</li><li>§ 4. Søknad</li><li>§ 5. Svar til søker</li><li>§ 6. Tarifferingsavgjørelsens omfang</li><li>§ 7. Tarifferingsavgjørelsens gyldighet</li></ul></li></ul></dd></dl></header><main class="documentBody" data-lovdata-URL="LTI/forskrift/1991-04-12-278" id="dokument"><h1>Forskrift om tolldistriktssjefens adgang til å gi bindende skriftlig forhåndsuttalelser vedrørende tariffering av varer i henhold til gjeldende tolltariff.</h1><article class="legalP" data-absoluteaddress="/ledd/1/" id="ledd-1">Forskriften er fastsatt av Toll- og avgiftsdirektoratet 12. april 1991 i medhold av tollovens § 15, annet ledd, kgl.res. av 30. november 1990 nr. 943 og Finans- og tolldepartementets delegering av 19. desember 1990.</article><article class="legalArticle" data-lovdata-URL="LTI/forskrift/1991-04-12-278/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">I denne forskrift forstås med:</article> <article class="defaultP" margin-top="true"><i>Søker:</i></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Den som ber om å få en bindende tarifferingsavgjørelse.</article> <article class="defaultP" margin-top="true"><i>Tariffering:</i></article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Fastsettelse av en vares plassering i den norske tolltariffen.</article> <article class="defaultP" margin-top="true"><i>Tolltariffen:</i></article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Den norske tolltariffen.</article> <article class="defaultP" margin-top="true"><i>Tarifferingsavgjørelse:</i></article><article class="legalP" data-absoluteaddress="/paragraf/1/ledd/5/" id="paragraf-1-ledd-5">Enkeltvedtak om en vares tariffering i tolltariffen.</article> <article class="defaultP" margin-top="true"><i>Vareeier:</i></article><article class="legalP" data-absoluteaddress="/paragraf/1/ledd/6/" id="paragraf-1-ledd-6">Den som overfor tollvesenet er legitimert til å råde over en vare.</article> <article class="defaultP" margin-top="true"><i>Person:</i></article><article class="legalP" data-absoluteaddress="/paragraf/1/ledd/7/" id="paragraf-1-ledd-7">En fysisk eller en juridisk person.</article><article class="legalP" data-absoluteaddress="/paragraf/1/ledd/8/" id="paragraf-1-ledd-8">Det vises i tillegg til de definisjoner som er tatt inn i tollovens § 1, tollovsforskriftens punkt 1.1 og forvaltningslovens § 2.</article></article><article class="legalArticle" data-lovdata-URL="LTI/forskrift/1991-04-12-278/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Søkere</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Enhver person kan søke om bindende tarifferingsavgjørelse. Tollvesenet kan avvise søknader som en finner å være klart ubegrunnede. Slik avvisning kan påklages til Toll- og avgiftsdirektoratet i henhold til forvaltningslovens bestemmelser.</article></article><article class="legalArticle" data-lovdata-URL="LTI/forskrift/1991-04-12-278/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tarifferingsavgjørelsen</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Når betingelsene i §§ 4 og 5 er oppfylt, er en tarifferingsavgjørelse gitt i henhold til denne forskrift, bindende for såvel søker som tollvesenet i Norge.</article></article><article class="legalArticle" data-lovdata-URL="LTI/forskrift/1991-04-12-278/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Søknad</span></h2><article class="numberedLegalP" data-numerator="1" data-absoluteaddress="/paragraf/4/nummer/1/" id="paragraf-4-nummer-1">1. Søknad om bindende tarifferingsavgjørelse skal framsettes skriftlig til distriktssjefen i det tolldistrikt der søkeren er hjemmehørende.</article><article class="numberedLegalP" data-numerator="2" data-absoluteaddress="/paragraf/4/nummer/2/" id="paragraf-4-nummer-2">2. En søknad om bindende tarifferingsavgjørelse kan kun vedrøre en vare.</article><article class="numberedLegalP" data-numerator="3" data-absoluteaddress="/paragraf/4/nummer/3/" id="paragraf-4-nummer-3">3. Toll- og avgiftsdirektoratet kan bestemme at bestemte blanketter skal benyttes ved søknad om bindende tarifferingsavgjørelse, og hvilke opplysninger søknaden skal inneholde.</article><article class="numberedLegalP" data-numerator="4" data-absoluteaddress="/paragraf/4/nummer/4/" id="paragraf-4-nummer-4">4. Ved søknad om bindende tarifferingsavgjørelse skal det, om nødvendig, legges fram prøver av de aktuelle varer eller eventuelt resepter, tegninger, brosjyrer eller annen dokumentasjon som kan være til hjelp ved klassifiseringen.</article><article class="numberedLegalP" data-numerator="5" data-absoluteaddress="/paragraf/4/nummer/5/" id="paragraf-4-nummer-5">5. Hvis den som er bemyndiget til å gi bindende tarifferingsavgjørelse mener at en søknad ikke inneholder tilstrekkelige opplysninger til å fastsette varens tariffering, skal søker meddeles at bindende avgjørelse ikke kan gis og hvilke opplysninger som mangler.</article></article><article class="legalArticle" data-lovdata-URL="LTI/forskrift/1991-04-12-278/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Svar til søker</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Svar til søker om bindende tarifferingsavgjørelse skal gis skriftlig. Toll- og avgiftsdirektoratet kan bestemme at svar skal gis på spesiell blankett og hva slags opplysninger svaret skal innholde.</article></article><article class="legalArticle" data-lovdata-URL="LTI/forskrift/1991-04-12-278/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tarifferingsavgjørelsens omfang</span></h2><article class="numberedLegalP" data-numerator="1" data-absoluteaddress="/paragraf/6/nummer/1/" id="paragraf-6-nummer-1">1. En bindende tarifferingsavgjørelse har kun gyldighet for søker såfremt denne er å anse som vareeier ved den aktuelle tollbehandling.</article><article class="numberedLegalP" data-numerator="2" data-absoluteaddress="/paragraf/6/nummer/2/" id="paragraf-6-nummer-2">2. En bindende tarifferingsavgjørelse har kun gyldighet for identiske varer og under forutsetning av at tollvesenet finner det godtgjort at varen som foreligger for tollbehandling, i alle henseende er i overenstemmelse med den vare som er beskrevet i tarifferingsavgjørelsen. Tollvesenet kan ved tollbehandlingen av en vare foreta en hvilken som helst kontroll eller analyse av varen for å bringe på det rene om varen er eksakt tilsvarende den varen som det er gitt bindende tarifferingsavgjørelse for.</article><article class="numberedLegalP" data-numerator="3" data-absoluteaddress="/paragraf/6/nummer/3/" id="paragraf-6-nummer-3">3. Tarifferingsavgjørelsen er kun bindende for tollvesenet hva angår tarifferingen av varen i tolltariffen.</article><article class="numberedLegalP" data-numerator="4" data-absoluteaddress="/paragraf/6/nummer/4/" id="paragraf-6-nummer-4">4. Tarifferingsavgjørelsen er kun bindende for tollvesenet hva angår varer som blir tollbehandlet etter den dato tarifferingsavgjørelsen er gitt.</article></article><article class="legalArticle" data-lovdata-URL="LTI/forskrift/1991-04-12-278/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tarifferingsavgjørelsens gyldighet</span></h2><article class="numberedLegalP" data-numerator="1" data-absoluteaddress="/paragraf/7/nummer/1/" id="paragraf-7-nummer-1">1. Bindende tarifferingsavgjørelser har en generell gyldighet på seks år, regnet fra den dato avgjørelsen er gitt.</article><article class="numberedLegalP" data-numerator="2" data-absoluteaddress="/paragraf/7/nummer/2/" id="paragraf-7-nummer-2">2. a) Toll- og avgiftsdirektoratet eller den direktoratet bemyndiger kan tilbakekalle tidligere tarifferingsavgjørelser og gi ny tarifferingsavgjørelse dersom det skjer: endringer i tolltariffen som fører til endret tariffering av den vare som tarifferingsavgjørelsen gjelder; endringer i nomenklaturen eller de forklarende kommentarer til denne eller det blir fattet tarifferingsavgjørelser i HS-komiteen under Tollsamarbeidsrådet og dette fører til endret tariffering av den vare som tarifferingsavgjørelsen gjelder.</article><article class="numberedLegalP" data-numerator="2" data-absoluteaddress="/paragraf/7/nummer/3/" id="paragraf-7-nummer-3">2. b) Av hensyn til forvaltningsrettens likebehandlingsprinsipp kan slik tilbakekalling og ny tarifferingsavgjørelse også gis dersom det oppdages at det er gitt forskjellige tarifferingsavgjørelser for ellers like varer.</article><article class="numberedLegalP" data-numerator="2" data-absoluteaddress="/paragraf/7/nummer/4/" id="paragraf-7-nummer-4">2. c) Ved tilbakekalling av tarifferingsavgjørelse skal det alltid gis ny tarifferingsavgjørelse eller eventuelt slik melding som beskrevet i § 4, punkt 5. Opphør av gyldigheten for tilbakekalt tarifferingsavgjørelse gjelder fra det tidspunkt søker har mottatt melding om dette.</article><article class="numberedLegalP" data-numerator="3" data-absoluteaddress="/paragraf/7/nummer/5/" id="paragraf-7-nummer-5">3. Søker kan påberope seg at en tilbakekalt tarifferingsavgjørelse skal ha gyldighet inntil 6 måneder etter at ny tarifferingsavgjørelse er meddelt dersom han kan dokumentere at det er inngått bindende avtale om kjøp eller salg fra eller til utlandet før det var gitt melding om ny tarifferingsavgjørelse.</article><article class="numberedLegalP" data-numerator="4" data-absoluteaddress="/paragraf/7/nummer/6/" id="paragraf-7-nummer-6">4. Tarifferingsavgjørelsen bortfaller hvis det viser seg at den er fattet på grunnlag av uriktige eller ufullstendige opplysninger.</article><article class="numberedLegalP" data-numerator="5" data-absoluteaddress="/paragraf/7/nummer/7/" id="paragraf-7-nummer-7">5. Ved tilbakekallelse og avgivelse av ny tarifferingsavgjørelse skal den nye tarifferingsavgjørelsen ikke få tilbakevirkende kraft når dette er til ugunst for søkeren, unntatt i forhold som nevnt under punkt 4.</article></article></main></body></html>