<!DOCTYPE html><html lang="no"><head><title>Forskrift om skattefri omdannelse av personlig eiet næringsvirksomhet til aksjeselskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:02</dd><dt class="legacyID">Datokode</dt><dd class="legacyID">FOR-1991-01-17-22</dd><dt class="dokid">DokumentID</dt><dd class="dokid">LTI/forskrift/1991-01-17-22</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 1</dd><dt class="dateInForce">I kraft fra</dt><dd class="dateInForce">1991-01-17</dd><dt class="changesToDocuments">Endrer</dt><dd class="changesToDocuments"><ul><li>lov/1990-06-15-21</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1961-06-09-16/§1</li><li>lov/1911-08-18-8</li><li>lov/1911-08-18-8/§20</li></ul></dd><dt class="dateOfPublication">Kunngjort</dt><dd class="dateOfPublication">1991-02-13</dd><dt class="title">Tittel</dt><dd class="title">Forskrift om skattefri omdannelse av personlig eiet næringsvirksomhet til aksjeselskap.</dd><dt class="refid">RefID</dt><dd class="refid">forskrift/1991-01-17-22</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om skattefri omdannelse av personlig eiet næringsvirksomhet til aksjeselskap.<ul class="tocSubUl"><li>§ 1. Anvendelsesområde</li><li>§ 2. Hovedregel</li><li>§ 3. Overføring til nystiftet aksjeselskap</li><li>§ 4. Tidspunktet for overgang til selskapsligning</li><li>§ 5. Overføring av virksomhet, eiendeler og forpliktelser</li><li>§ 6. Skatteposisjoner som må overføres</li><li>§ 7. Skatteposisjoner som kan overføres</li><li>§ 8. Skatteposisjoner som ikke kan overføres</li><li>§ 9. Eiendeler mottatt som gave eller til underpris</li><li>§ 10. Kontinuitet på eiersiden</li><li>§ 11. Vilkår i tiden etter omdannelsen</li><li>§ 12. Virkninger av at vilkår ikke overholdes</li><li>§ 13. Særlig om ansvarlig selskap</li><li>§ 14. Solidaransvar for skatter</li><li>§ 15. Dispensasjonsbestemmelse</li><li>§ 16. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1991-01-17-22" id="dokument"><h1>Forskrift om skattefri omdannelse av personlig eiet næringsvirksomhet til aksjeselskap.</h1><article class="legalP" data-absoluteaddress="/ledd/1/" id="ledd-1">Fastsatt av Finans- og tolldepartementet 17. januar 1991 med hjemmel i avsnitt I § 1 i lov av 9. juni 1961 nr. 16 om tillegg til lov om skatt av formue og inntekt (skatteloven) av 18. august 1911 nr. 8, jf. endringslov av 15. juni 1990 nr. 21.</article><article class="legalArticle" data-lovdata-URL="LTI/forskrift/1991-01-17-22/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder skattefri omdannelse til aksjeselskap av enkeltmannsforetak som driver næringsvirksomhet i skattelovens forstand, og av ansvarlig selskap som driver slik virksomhet med inntil 10 deltakere som lignes hver for seg i medhold av skatteloven § 20 annet ledd som personlig næringsdrivende. Forskriften hjemler likevel ikke skattefri omdannelse av foretak som i det siste hele regnskapsår før omdannelsen hadde brutto driftsinntekter over 50 mill. kroner eller var skattepliktig til mer enn 3 kommuner.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Er en næringsdrivende ikke skattepliktig til Norge som innenlandsboende, kan omdannelse bare finne sted etter at vedkommende har stillet sikkerhet etter bestemmelsene i § 11 annet ledd.</article></article><article class="legalArticle" data-lovdata-URL="LTI/forskrift/1991-01-17-22/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Hovedregel</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Omdannelse til aksjeselskap kan foretas uten beskatning når nystiftet aksjeselskap overtar virksomhet, eiendeler og eventuelt gjeld og trer inn i de skatteposisjoner som knytter seg til virksomheten. Det er en forutsetning at gjennomføringen skjer på de vilkår som følger av §§ 3-14.</article></article><article class="legalArticle" data-lovdata-URL="LTI/forskrift/1991-01-17-22/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Overføring til nystiftet aksjeselskap</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Aksjeselskapet regnes som nystiftet når det i henhold til stiftelsesdokumentet skjer en overføring av igangværende virksomhet med eiendeler og eventuelt gjeld til hel eller delvis dekning av aksjekapitalen (apportinnskudd).</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Overføring kan også skje til aksjeselskap som er nystiftet ved kontantinnskudd og hvor den personlig næringsdrivende eier alle aksjene. Aksjeselskapet regnes som nystiftet såfremt det ikke har drevet noen form for aktivitet før overføringen.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Selskapet må være stiftet i samsvar med reglene i aksjeloven. Det må fremlegges for ligningsmyndighetene erklæring fra revisor om at overtatte eiendeler ikke er ført opp i selskapets balanse med høyere beløp enn virkelige verdier. Dette gjelder også når overføring av virksomheten skjer til selskap nystiftet ved kontantinnskudd og hvor overføringen ikke medfører kapitalutvidelse i selskapet.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Aksjekapitalens pålydende kan ikke settes høyere enn den positive netto egenkapital som fremkommer etter de ligningsmessige verdier, inkludert eventuelt kontantinnskudd. Minimumskravet til egenkapital i aksjeloven § 1-1 tredje ledd må være oppfylt både etter ligningsmessige og virkelige verdier.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">Aksjeselskapet kan ikke etablere fordring mot den personlig næringsdrivende i forbindelse med omdannelsen.</article></article><article class="legalArticle" data-lovdata-URL="LTI/forskrift/1991-01-17-22/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tidspunktet for overgang til selskapsligning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Overgang til selskapsligning kan bare finne sted fra 1. januar i et inntektsår. Er selskapet stiftet og melding sendt Foretaksregisteret innen 1. juli, kan selskapsligning gjennomføres med virkning fra 1. januar samme år, forutsatt at selskapet har foretatt skattetrekk og beregnet arbeidsgiveravgift senest fra 1. juli. Dokumentasjon for at aksjeselskapet er meldt til Foretaksregisteret innen fristen må vedlegges selvangivelsen.</article></article><article class="legalArticle" data-lovdata-URL="LTI/forskrift/1991-01-17-22/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overføring av virksomhet, eiendeler og forpliktelser</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Med de unntak som er fastsatt i denne paragraf, må aktivitet og driftsmidler i den næring som omdannes, i sin helhet overføres til aksjeselskapet. Gjeldsposter kreves ikke overført.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fast eiendom som er næringsaktivum, kreves ikke overført. Forutsatt at aktiviteten ved drift av den faste eiendom har et slikt omfang at den i seg selv vil bli å anse som næringsvirksomhet, kan det i forbindelse med omdannelsen stiftes et særskilt aksjeselskap som den faste eiendom og driften av denne overføres til. Forskriftens bestemmelser gjelder også for overføring til slikt særskilt eiendomsaksjeselskap.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Selskapsandeler som nevnt i skatteloven § 20 annet ledd, kan bare overføres sammen med aktiv annen virksomhet.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Aksjer og andre finansaktiva kan fritt overføres.</article><article class="legalP" data-absoluteaddress="/paragraf/5/ledd/5/" id="paragraf-5-ledd-5">Bolig- eller fritidseiendom som den næringsdrivende selv bruker, kan ikke overføres til aksjeselskapet i forbindelse med omdannelsen. Det samme gjelder andre eiendeler hovedsakelig bestemt for privat bruk.</article><article class="legalP" data-absoluteaddress="/paragraf/5/ledd/6/" id="paragraf-5-ledd-6">Spesifisert oppgave over eiendeler, deres alder og tilstand, og over forpliktelser som overføres, må vedlegges selvangivelsen.</article></article><article class="legalArticle" data-lovdata-URL="LTI/forskrift/1991-01-17-22/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Skatteposisjoner som må overføres</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Aksjeselskapet må overta den næringsdrivendes ligningsmessige inngangsverdier på overførte nærings- og finansaktiva. Skatteforpliktelser som følger av distriktsskatteloven § 7 fjerde og femte ledd i tilknytning til overførte driftsmidler eller aksjer, må overtas.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Næringsvirksomhetens positive saldi må overføres for fortsatt avskrivning på aksjeselskapets hånd uavhengig av om det overføres driftsmidler med tilsvarende omsetningsverdi. Likeledes må negative saldi og betinget avsatte gevinster overføres.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Opptjente ikke skattlagte inntekter og pådratte ikke fradragsførte kostnader må overføres i den utstrekning postene kan henføres til den næring som overføres. Det samme gjelder rett til fradrag ved inntektsansettelsen etter skatteloven § 53 første ledd for ligningsmessige underskudd i tidligere år.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Overførte eiendeler anses ervervet av aksjeselskapet på det ervervstidspunkt som ville gjelde på den personlig næringsdrivendes hånd.</article></article><article class="legalArticle" data-lovdata-URL="LTI/forskrift/1991-01-17-22/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Skatteposisjoner som kan overføres</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fondsavsetninger som etter lov eller annen bestemmelse kan innehas av aksjeselskaper, kan overføres. I aksjeselskapets åpningsbalanse oppføres overførte avsetninger hver for seg som betinget skattefrie avsetninger.</article></article><article class="legalArticle" data-lovdata-URL="LTI/forskrift/1991-01-17-22/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Skatteposisjoner som ikke kan overføres</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Avsetninger etter lov av 14. desember 1962 nr. 1 om skattefrie fondsavsetninger, avsetninger til konsolideringsfond etter lov av 17. desember 1982 nr. 73 og andre skatteposisjoner som er forbeholdt personlig næringsdrivende, kan ikke overføres til aksjeselskapet.</article></article><article class="legalArticle" data-lovdata-URL="LTI/forskrift/1991-01-17-22/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Eiendeler mottatt som gave eller til underpris</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Skattlegging etter skatteloven § 43 tredje ledd unnlates ved omdannelsen. Dersom aksjeselskapet avhender overførte eiendeler før utløpet av den frist som ville gjelde dersom virksomheten ikke var blitt omdannet til aksjeselskap, gjelder tilsvarende skatteplikt på selskapets hånd.</article></article><article class="legalArticle" data-lovdata-URL="LTI/forskrift/1991-01-17-22/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontinuitet på eiersiden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den tidligere personlige eier av enkeltmannsforetak må, eventuelt sammen med ektefelle, tegne minst 80 pst. av aksjekapitalen i selskapet og inneha tilsvarende andel av stemmeretter. Inntil 20 pst. av aksjene med tilsvarende stemmerett kan tegnes av eller senere overføres til eierens arvinger eller andre med særlig tilknytning til virksomheten. Vederlaget ved slik overføring kan ikke settes høyere enn pålydende av de overførte aksjer.</article></article><article class="legalArticle" data-lovdata-URL="LTI/forskrift/1991-01-17-22/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Vilkår i tiden etter omdannelsen</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Eier- og stemmerettsforholdet i aksjeselskapet må opprettholdes som nevnt i § 10 i en tiårsperiode etter overgangen til selskapsligning. I samme tidsrom må det ikke finne sted deling (fisjon) av selskapet. Sammenslutning med annet aksjeselskap (fusjon) kan gjennomføres forutsatt at den tidligere personlig næringsdrivende innehar minst 80 pst. av aksjekapital og stemmeretter i det sammensluttede selskap i tiårsperioden.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Den tidligere personlig næringsdrivende må i tiårsperioden opprettholde sin skatteplikt til Norge som innenlandsboende, jf. skatteloven § 15 første ledd bokstav a, eller stille sikkerhet for skatteansvaret før utflytting. Sikkerhet stilles for et beløp som fastsettes av ligningskontoret, og skjer etter bestemmelsene i forskrift av 14. januar 1983 §§ 1-4, jf. skatteloven § 45 fjortende ledd, så langt de passer. Ligningskontorets avgjørelse kan innen 3 uker etter at skattyter har mottatt melding om denne, påklages til fylkesskattekontoret. Skattedirektoratet er klageinstans for avgjørelser fattet av Oslo ligningskontor. Under forutsetning av at bestemmelsene i denne forskrift for øvrig er overholdt, frigis sikkerheten 10 år etter tidspunktet for overgang til selskapsligning.</article></article><article class="legalArticle" data-lovdata-URL="LTI/forskrift/1991-01-17-22/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Virkninger av at vilkår ikke overholdes</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Dersom bestemmelsene i §§ 10 og 11 ikke overholdes i tiårsperioden, skattlegges den tidligere personlig næringsdrivende for en beregnet omdannelsesgevinst.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Ved gevinstberegningen settes utgangsverdi lik aksjenes verdi på det tidspunkt et vilkår må anses brutt. Inngangsverdi settes lik aksjenes pålydende etter bestemmelsene i § 3. Differansen reduseres med 10 pst. for hvert hele inntektsår som på nevnte tidspunkt er gått etter utløpet av omdannelsesåret, jf. § 4. Dersom skattyter dokumenterer at den opprinnelige omdannelsesgevinsten utgjør et lavere beløp, legges dette til grunn.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Skattlegging skjer ved ligningen for det år vilkårene må anses brutt og etter de satser som da gjelder for personlig næringsinntekt med unntak av trygdeavgift. Eventuell endring av ligning for vedkommende år skjer etter ligningslovens bestemmelser.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Den beregnede skatt reduseres når vilkårsbruddet også medfører gevinstbeskatning etter generelle skattebestemmelser. Reduksjonen skal tilsvare den del av skatten etter de generelle bestemmelser som faller på den etter forskriften beregnede omdannelsesgevinst.</article><article class="legalP" data-absoluteaddress="/paragraf/12/ledd/5/" id="paragraf-12-ledd-5">Skattleggingen får ingen virkning for ligningen av aksjeselskapet.</article></article><article class="legalArticle" data-lovdata-URL="LTI/forskrift/1991-01-17-22/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Særlig om ansvarlig selskap</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Når ansvarlig selskap omdannes til aksjeselskap, gjelder bestemmelsene i forskriften for hver deltaker.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Overgangen til aksjeselskap må ikke medføre forskyvning av eierinteressene i selskapet. Aksjekapital og stemmeretter må således fordeles i samsvar med den enkelte deltakers eierandel før overføringen.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Aksjeselskapets ligningsmessige verdi på overførte eiendeler settes lik summen av deltakernes ligningsmessige verdier. I forhold til saldoreglene settes ervervstidspunktet for overført forretningsbygg til det tidspunkt som er lagt til grunn for den deltaker som sist ervervet sin andel.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Den enkelte deltaker kan overføre aksjer til arvinger og ansatte med den begrensning som følger av § 10.</article></article><article class="legalArticle" data-lovdata-URL="LTI/forskrift/1991-01-17-22/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Solidaransvar for skatter</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Aksjonærene er personlig solidarisk ansvarlige – en for alle og alle for en – for de skatteforpliktelser som måtte oppstå på selskapets hånd som følge av at investeringsforpliktelser ikke overholdes for overførte avsetninger eller det disponeres i strid med fastsatte vilkår.</article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Aksjeselskapet er solidarisk ansvarlig for de skatter som måtte bli utlignet på aksjonærenes hender etter § 12.</article></article><article class="legalArticle" data-lovdata-URL="LTI/forskrift/1991-01-17-22/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjonsbestemmelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Fylkesskattekontoret, i Oslo ligningskontoret, kan dispensere fra bestemmelsene i § 1 om maksimalt deltakerantall og antall skattekommuner. Søknad må fremsettes før aksjeselskapet stiftes. Avgjørelsen kan innen 3 uker etter at skattyter har mottatt melding om denne, påklages til Finans- og tolldepartementet.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Når særlige grunner foreligger, kan Finans- og tolldepartementet samtykke i sammenslutning med annet aksjeselskap i andre tilfelle enn nevnt i § 11 første ledd tredje punktum.</article></article><article class="legalArticle" data-lovdata-URL="LTI/forskrift/1991-01-17-22/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Forskriften trer i kraft straks og får virkning for omdannelser hvor aksjeselskapet lignes første gang for inntektsåret 1990.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Bestemmelsene i § 4 gjelder ikke for omdannelser som er gjennomført i 1990 og hvor annet overgangstidspunkt enn årsskiftet er lagt til grunn.</article></article></main></body></html>