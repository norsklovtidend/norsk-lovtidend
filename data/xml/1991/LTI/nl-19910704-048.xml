<!DOCTYPE html><html lang="no"><head><title>Midlertidig lov om forbud mot innførsel, hold og avl av farlige hunder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:46</dd><dt class="legacyID">Datokode</dt><dd class="legacyID">LOV-1991-07-04-48</dd><dt class="dokid">DokumentID</dt><dd class="dokid">LTI/lov/1991-07-04-48</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 12</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1991-08-05</dd><dt class="titleShort">Korttittel</dt><dd class="titleShort">Midl. lov om forbud mot farlige hunder</dd><dt class="title">Tittel</dt><dd class="title">Midlertidig lov om forbud mot innførsel, hold og avl av farlige hunder.</dd><dt class="miscInformation">Annet om dokumentet</dt><dd class="miscInformation">Ot.prp.nr.45 (1990–1991), Innst.O.nr.63 (1990–1991), Besl.O.nr.61 (1990–1991). Odels- og Lagtingsvedtak hhv. 3. og 13. juni 1991. Fremmet av Landbruksdepartementet.</dd><dt class="refid">RefID</dt><dd class="refid">lov/1991-07-04-48</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Midlertidig lov om forbud mot innførsel, hold og avl av farlige hunder.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTI/lov/1991-07-04-48" id="dokument"><h1>Midlertidig lov om forbud mot innførsel, hold og avl av farlige hunder.</h1><article class="legalArticle" data-lovdata-URL="LTI/lov/1991-07-04-48/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne lov er å beskytte mennesker og dyr mot angrep og skader fra farlige hunder.</article></article><article class="legalArticle" data-lovdata-URL="LTI/lov/1991-07-04-48/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med farlige hunder menes i denne lov hunder som er spesielt aggressive, kampvillige og utholdende, og som på grunn av disse egenskapene er farlige for mennesker og dyr.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Departementet kan bestemme at nærmere angitte raser eller typer skal omfattes av loven.</article></article><article class="legalArticle" data-lovdata-URL="LTI/lov/1991-07-04-48/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det er forbudt å innføre farlige hunder. Forbudet gjelder også sæd og embryo fra farlige hunder.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ulovlig innførte hunder kan utvises eller kreves avlivet.</article></article><article class="legalArticle" data-lovdata-URL="LTI/lov/1991-07-04-48/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å holde eller avle farlige hunder.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Slike hunder kan kreves avlivet.</article></article><article class="legalArticle" data-lovdata-URL="LTI/lov/1991-07-04-48/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">En hund som har påført menneske eller dyr skade, kan innen en måned etter skadeforvoldelsen kreves avlivet ved politiets foranstaltning. Dette gjelder likevel ikke dersom forholdene rundt skadeforvoldelsen gjør at avliving vil være et uforholdsmessig stort inngrep. Politiet kan ta hunden i forvaring inntil saken er avgjort.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Denne paragrafen gjelder også for hunder som ikke kommer inn under § 2.</article></article><article class="legalArticle" data-lovdata-URL="LTI/lov/1991-07-04-48/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Utgifter forbundet med gjennomføring av tiltak etter denne lov kan kreves dekket av eieren av hunden eller den som har hunden i sin varetekt.</article></article><article class="legalArticle" data-lovdata-URL="LTI/lov/1991-07-04-48/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Departementet kan gi nærmere forskrifter om gjennomføring eller utfylling av bestemmelsene i denne lov, herunder om innførsel av hunder som ikke omfattes av loven.</article></article><article class="legalArticle" data-lovdata-URL="LTI/lov/1991-07-04-48/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse eller medvirkning til overtredelse av §§ 3 og 4 i loven straffes med bøter eller fengsel i inntil 3 måneder, med mindre forholdet rammes av et strengere straffebud.</article></article><article class="legalArticle" data-lovdata-URL="LTI/lov/1991-07-04-48/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Kongen kan bestemme at loven også skal gjelde for Svalbard.</article></article><article class="legalArticle" data-lovdata-URL="LTI/lov/1991-07-04-48/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne lov trer i kraft fra den tid Kongen bestemmer.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Loven gjelder fram til 1. januar 1996.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Personer som har anskaffet en farlig hund før loven trer i kraft, kan beholde hunden, men ikke bruke den i avl etter at loven er trådt i kraft.</article></article></main></body></html>