<!DOCTYPE html><html lang="no"><head><title>Forskrift om smitteforebyggende tiltak ved fiskeslakterier, tilvirkningsanlegg m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:17:58</dd><dt class="legacyID">Datokode</dt><dd class="legacyID">FOR-1991-06-14-492</dd><dt class="dokid">DokumentID</dt><dd class="dokid">LTI/forskrift/1991-06-14-492</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 14</dd><dt class="dateInForce">I kraft fra</dt><dd class="dateInForce">1991-07-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1990-06-22-44/§8</li></ul></dd><dt class="dateOfPublication">Kunngjort</dt><dd class="dateOfPublication">1991-08-26</dd><dt class="title">Tittel</dt><dd class="title">Forskrift om smitteforebyggende tiltak ved fiskeslakterier, tilvirkningsanlegg m.v.</dd><dt class="refid">RefID</dt><dd class="refid">forskrift/1991-06-14-492</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om smitteforebyggende tiltak ved fiskeslakterier, tilvirkningsanlegg m.v.<ul class="tocSubUl"><li>Kap. I. Forskriftens formål, virkeområde og definisjoner.<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner.</li></ul></li><li>Kap. II. Slaktetvang.<ul class="tocSubUl"><li>§ 4. Slaktetvang for oppdrettfisk.</li><li>§ 5. Sanitetsslakting.</li></ul></li><li>Kap. III. Godkjenning.<ul class="tocSubUl"><li>§ 6. Godkjenning</li><li>§ 7. Bortfall av godkjenning</li><li>§ 8. Ren og uren avdeling, avfallssystemer</li><li>§ 9. Andre bygningskrav</li></ul></li><li>Kap. V. Drift av fiskeslakterier og tilvirkingsanlegg.<ul class="tocSubUl"><li>§ 10. Rene og urene arbeidsoperasjoner</li><li>§ 11. Behandling av avfall</li><li>§ 12. Behandling av avløp</li><li>§ 13. Rengjøring og desinfeksjon</li><li>§ 14. Arbeidstøy</li><li>§ 15. Egenkontroll</li><li>§ 16. Sanitetsslakting</li></ul></li><li>Kap. VI. Dispensasjon og klage.<ul class="tocSubUl"><li>§ 17. Dispensasjon</li><li>§ 18. Klage</li></ul></li><li>Kap. VII. Straff og ikrafttreden.<ul class="tocSubUl"><li>§ 19. Straff</li><li>§ 20. Ikrafttreden og overgangsbestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1991-06-14-492" id="dokument"><h1>Forskrift om smitteforebyggende tiltak ved fiskeslakterier, tilvirkningsanlegg m.v.</h1><article class="legalP" data-absoluteaddress="/ledd/1/" id="ledd-1">Fastsatt av Landbruksdepartementet 14. juni 1991 med hjemmel i midlertidig lov av 22. juni 1990 nr. 44 om tiltak mot sjukdommer hos akvatiske organismer, § 8.</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1991-06-14-492/KAPITTEL_1" data-partID="k1"><h2>Kap. I. Forskriftens formål, virkeområde og definisjoner.</h2><article class="legalArticle" data-lovdata-URL="LTI/forskrift/1991-06-14-492/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med denne forskrift er å hindre spredning av sjukdomssmitte i forbindelse med slakting og tilvirkning av akvatiske organismer.</article></article><article class="legalArticle" data-lovdata-URL="LTI/forskrift/1991-06-14-492/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Denne forskrift gjelder alle virksomheter (heretter kalt anlegg) hvor det foregår slakting og/eller tilvirking av fisk, krepsdyr eller muslinger fra oppdrett. Fiskeridirektoratets Kontrollverk kan ved enkeltvedtak bestemme at forskriften også skal gjelde andre anlegg og avgjør tvilstilfeller.</article></article><article class="legalArticle" data-lovdata-URL="LTI/forskrift/1991-06-14-492/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner.</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Med akvatiske organismer menes i denne forskrift vannlevende dyr unntatt amfibier, krypdyr, pattedyr og fugler.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Med ferskvannsfisk menes i denne forskrift alle fiskearter som normalt kan forplante seg i ferskvann, eller som kan leve i ferskvann, herunder laks, sjøaure, sjørøye, regnbueaure samt ål.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Med ren avdeling menes i denne forskrift der hvor smittestoff sannsynligvis ikke kan opptre i høye konsentrasjoner, selv om det er til stede i råvaren.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Med uren avdeling menes i denne forskrift der hvor smittestoff kan opptre i høye konsentrasjoner dersom det er til stede i råvaren.</article><article class="legalP" data-absoluteaddress="/kapittel/1/paragraf/3/ledd/5/" id="kapittel-1-paragraf-3-ledd-5">Med oppdrett menes i denne forskrift all virksomhet der en fôrer eller behandler akvatiske organismer med sikte på videresalg, konsum, fôr, reproduksjon, utsetting, forskning eller undervisning. Jfr. lov 14. juni 1985 nr. 68 om oppdrett av fisk, skalldyr m.v.</article><article class="legalP" data-absoluteaddress="/kapittel/1/paragraf/3/ledd/6/" id="kapittel-1-paragraf-3-ledd-6">Med smittsom sjukdom menes i denne forskrift de sjukdommer som midlertidig lov av 22. juni 1990 nr. 44 om tiltak mot sjukdommer hos akvatiske organismer gjelder for. Sjukdommene er inndelt i gruppene A, B og C etter alvorlighetsgrad.</article><article class="legalP" data-absoluteaddress="/kapittel/1/paragraf/3/ledd/7/" id="kapittel-1-paragraf-3-ledd-7">Med sanitetsslakting menes i denne forskrift slakting etter spesielle forsiktighetsregler som gir særlig trygghet mot smittespredning.</article><article class="legalP" data-absoluteaddress="/kapittel/1/paragraf/3/ledd/8/" id="kapittel-1-paragraf-3-ledd-8">Med slakting menes i denne forskrift avliving og evt. blodtapping.</article><article class="legalP" data-absoluteaddress="/kapittel/1/paragraf/3/ledd/9/" id="kapittel-1-paragraf-3-ledd-9">Med tilvirking menes i denne forskrift sløying, rensing, filetering, frysing, tining, emballering og annen bearbeiding av fersk eller frossen fisk, ukokte skalldyr eller levende muslinger.</article><article class="legalP" data-absoluteaddress="/kapittel/1/paragraf/3/ledd/10/" id="kapittel-1-paragraf-3-ledd-10">Med avfall menes i denne forskrift slo, avskjær, vraket råvare, skall, organer, silgods osv.</article><article class="legalP" data-absoluteaddress="/kapittel/1/paragraf/3/ledd/11/" id="kapittel-1-paragraf-3-ledd-11">Med avløp menes i denne forskrift blod, bløggevann og avløpsvann fra slakte- og tilvirkingsprosessen og fra produksjonslokalene.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1991-06-14-492/KAPITTEL_2" data-partID="k2"><h2>Kap. II. Slaktetvang.</h2><article class="legalArticle" data-lovdata-URL="LTI/forskrift/1991-06-14-492/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Slaktetvang for oppdrettfisk.</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">All ferskvannsfisk som er produsert i oppdrettsanlegg skal slaktes og tilvirkes på anlegg som er godkjent etter denne forskrift. Tilvirking kan likevel skje hos konsument.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Fiskeridirektoratets Kontrollverk kan innvilge dispensasjoner, bestemme at også annen fisk eller andre akvatiske organismer skal omfattes av denne paragraf og avgjør tvilstilfeller.</article></article><article class="legalArticle" data-lovdata-URL="LTI/forskrift/1991-06-14-492/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Sanitetsslakting.</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Når det er påvist eller mistanke om smittsom sjukdom i gruppe A eller B eller når fylkesveterinæren gir pålegg om det skal all slakting foregå som sanitetsslakting. Sanitetsslakting og tilvirkning av sanitetsslaktet råstoff skal foregå på anlegg som er særskilt godkjent for dette formål (jfr. § 6).</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1991-06-14-492/KAPITTEL_3" data-partID="k3"><h2>Kap. III. Godkjenning.</h2><article class="legalArticle" data-lovdata-URL="LTI/forskrift/1991-06-14-492/§6" data-name="§6" data-partID="§6" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Fiskeridirektoratets Kontrollverk kan godkjenne anlegg denne forskrift gjelder for. Godkjenningen skal omfatte såvel byggeplaner, bygningsmasse, driftsplan og drift av virksomheten, og skal sikre at anlegget oppfyller denne forskriftens krav. Kontrollverket kan overlate godkjenning av anlegg som ligger i innlandet til fylkesveterinæren.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Før driftsgodkjenning kan gis, skal anlegget inspiseres.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Det kan settes vilkår for godkjenningen og/eller gis pålegg. Driftsgodkjenning for behandlingsanlegg for avfall og avløp (jfr. §§ 11 og 12) skal gjøres tidsbegrenset.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Fylkesveterinæren eller den distriktsveterinær han gir fullmakt kan godkjenne anlegg for sanitetsslakting.</article></article><article class="legalArticle" data-lovdata-URL="LTI/forskrift/1991-06-14-492/§7" data-name="§7" data-partID="§7" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall av godkjenning</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Godkjenningen bortfaller dersom:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/2/ledd/1/punkt/1/" id="kapittel-3-paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/2/ledd/1/punkt/1/ledd/1/" id="kapittel-3-paragraf-2-ledd-1-punkt-1-ledd-1">Vilkår gitt ved godkjenningen ikke oppfylles.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/2/ledd/1/punkt/2/" id="kapittel-3-paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/2/ledd/1/punkt/2/ledd/1/" id="kapittel-3-paragraf-2-ledd-1-punkt-2-ledd-1">Pålegg gitt i forbindelse med inspeksjon/saksbehandling ikke etterkommes innen fastsatt tidsfrist.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/2/ledd/1/punkt/3/" id="kapittel-3-paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/2/ledd/1/punkt/3/ledd/1/" id="kapittel-3-paragraf-2-ledd-1-punkt-3-ledd-1">Behandlingen av avfall og avløp ikke er i samsvar med forskriftens § 11 og 12 eller ikke gir påkrevd resultat.</article></article></li></ul></article></article><article class="legalArticle" data-lovdata-URL="LTI/forskrift/1991-06-14-492/§8" data-name="§8" data-partID="§8" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ren og uren avdeling, avfallssystemer</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Alle anlegg skal være bygget slik at det oppnås et skille mellom ren og uren del, samt mellom avfall og avløp. Produksjonslokalene skal ha drenering til eget, lukket avløpssystem. Om nødvendig skal dreneringen også omfatte losseplass eller andre arealer som eksponeres for urent avfall (jfr. 4. ledd).</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Alle anlegg skal være bygget slik at alt avfall kan samles opp og lett føres til eget lager. Lageret skal være plassert adskilt fra produksjonslokalene og ha nødvendig kapasitet for mellomlagring.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">I tilknytning til lageret skal det finnes en innretning for konservering av avfallet.</article><article class="legalP" data-absoluteaddress="/kapittel/3/paragraf/3/ledd/4/" id="kapittel-3-paragraf-3-ledd-4">Alle anlegg skal være bygget slik at alt avløp ledes gjennom en silanordning til videre behandling (jfr. § 12). Det kan stilles krav om at det forefinnes oppsamlings- eller lagringstank eller andre innretninger som gir trygghet mot overbelastning eller funksjonsfeil.</article></article><article class="legalArticle" data-lovdata-URL="LTI/forskrift/1991-06-14-492/§9" data-name="§9" data-partID="§9" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Andre bygningskrav</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Alle anlegg skal ha gulv, vegger og tak med overflate som er vanntett, ikke absorberende og lett å vaske og desinfisere. Det samme krav stilles til maskiner, arbeidsbord og øvrig utstyr.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Alle anlegg skal ha tilstrekkelig rom for omkledning og oppbevaring av arbeidstøy og fottøy. Disse rommene skal ha opplegg for hensiktsmessig vask og personlig renhold.</article></article></section><section class="section" data-name="kapV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1991-06-14-492/KAPITTEL_4" data-partID="k4"><h2>Kap. V. Drift av fiskeslakterier og tilvirkingsanlegg.</h2><article class="legalArticle" data-lovdata-URL="LTI/forskrift/1991-06-14-492/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rene og urene arbeidsoperasjoner</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Alle anlegg skal drives slik at det opprettholdes et skille mellom rene og urene arbeidsoperasjoner, samt mellom fast og flytende avfall.</article></article><article class="legalArticle" data-lovdata-URL="LTI/forskrift/1991-06-14-492/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Behandling av avfall</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Alt avfall skal behandles slik at det ikke medfører fare for smittespredning. Dette skal skje ved bruk av godkjent metode eller utstyr og i samsvar med anleggets driftsplan. Jfr. forskrift om godkjenning av metoder og utstyr for behandling av død fisk, fiskeavfall og avløp m.v. mot smittefare.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Kontrollverket kan i enkeltsaker godkjenne levering til destruksjonsanlegg, nedgraving og/eller andre metoder som gir lik eller større trygghet mot smittespredning. Jfr. også forurensingslovens bestemmelser om avfall.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Mellomlagring av fast avfall kan skje ved<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/4/paragraf/2/ledd/3/punkt/1/" id="kapittel-4-paragraf-2-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/4/paragraf/2/ledd/3/punkt/1/ledd/1/" id="kapittel-4-paragraf-2-ledd-3-punkt-1-ledd-1">kjøling/frysing til + 4° C eller lavere, eller</article></article></li><li data-li-identifier="2." data-name="2."><article class="listArticle" data-absoluteaddress="/kapittel/4/paragraf/2/ledd/3/punkt/2/" id="kapittel-4-paragraf-2-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/4/paragraf/2/ledd/3/punkt/2/ledd/1/" id="kapittel-4-paragraf-2-ledd-3-punkt-2-ledd-1">konservering med organiske syrer til pH 4.0 eller lavere, eller</article></article></li><li data-li-identifier="3." data-name="3."><article class="listArticle" data-absoluteaddress="/kapittel/4/paragraf/2/ledd/3/punkt/3/" id="kapittel-4-paragraf-2-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/4/paragraf/2/ledd/3/punkt/3/ledd/1/" id="kapittel-4-paragraf-2-ledd-3-punkt-3-ledd-1">annen metode som Kontrollverket godkjenner.</article></article></li></ul></article></article><article class="legalArticle" data-lovdata-URL="LTI/forskrift/1991-06-14-492/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Behandling av avløp</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Alt avløp skal behandles slik at det ikke medfører fare for smittespredning. Dette skal skje ved bruk av godkjent metode eller utstyr og i samsvar med anleggets driftsplan. Avløpsbehandlingen skal ha sikring mot driftsstans og/eller annen funksjonsfeil. Jfr. forskrift om godkjenning av metoder og utstyr for behandling av død fisk, fiskeavfall og avløp m.v. mot smittefare.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Kontrollverket kan i enkeltsaker og for et begrenset tidsrom godkjenne andre metoder som gir lik eller større trygghet mot smittespredning.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Jfr. også forurensningslovens bestemmelser om avløp.</article><article class="legalP" data-absoluteaddress="/kapittel/4/paragraf/3/ledd/4/" id="kapittel-4-paragraf-3-ledd-4">Silgods, slam e.l skal behandles slik beskrevet i § 11.</article></article><article class="legalArticle" data-lovdata-URL="LTI/forskrift/1991-06-14-492/§13" data-name="§13" data-partID="§13" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rengjøring og desinfeksjon</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Produksjonslokaler og redskaper skal rengjøres daglig. Rengjøring og desinfeksjon skal for øvrig gjennomføres slik fastsatt i godkjent driftsplan.</article></article><article class="legalArticle" data-lovdata-URL="LTI/forskrift/1991-06-14-492/§14" data-name="§14" data-partID="§14" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Arbeidstøy</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">På alle anlegg som § 4 gjelder for skal det benyttes særskilt arbeidstøy, inkl. fottøy. Det er bedriftens ansvar å påse at slikt tøy finnes, samt at det blir regelmessig rengjort. Arbeidstøyet skal ikke brukes utenfor anlegget.</article></article><article class="legalArticle" data-lovdata-URL="LTI/forskrift/1991-06-14-492/§15" data-name="§15" data-partID="§15" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Egenkontroll</span></h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Anlegget kan anmodes om å dokumentere at de anvendte metoder for avfalls- og avløpsbehandling gir tilfredsstillende resultat.</article></article><article class="legalArticle" data-lovdata-URL="LTI/forskrift/1991-06-14-492/§16" data-name="§16" data-partID="§16" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Sanitetsslakting</span></h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Ved sanitetsslakting kan fylkesveterinæren stille de krav til slaktehygiene, behandling av avfall og avløp samt pålegge den kontroll som han finner nødvendig.</article><article class="legalP" data-absoluteaddress="/kapittel/4/paragraf/7/ledd/2/" id="kapittel-4-paragraf-7-ledd-2">Ved sanitetsslakting kan fylkesveterinæren kreve at transportvannet skal behandles i henhold til bestemmelsene i denne forskriftens § 11 eller på annen måte som er smittehygienisk forsvarlig.</article><article class="legalP" data-absoluteaddress="/kapittel/4/paragraf/7/ledd/3/" id="kapittel-4-paragraf-7-ledd-3">Fylkesveterinæren kan gi fullmakt etter denne paragraf til de enkelte distriktsveterinærer.</article></article></section><section class="section" data-name="kapVI" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1991-06-14-492/KAPITTEL_5" data-partID="k5"><h2>Kap. VI. Dispensasjon og klage.</h2><article class="legalArticle" data-lovdata-URL="LTI/forskrift/1991-06-14-492/§17" data-name="§17" data-partID="§17" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Landbruksdepartementet kan dispensere fra bestemmelsene i denne forskrift, og sette vilkår for dispensasjonen.</article></article><article class="legalArticle" data-lovdata-URL="LTI/forskrift/1991-06-14-492/§18" data-name="§18" data-partID="§18" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Klage</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Vedtak fattet av Fiskeridirektoratets Kontrollverk etter forskriftens §§ 2,4,6,7,11,12 og 13 kan påklages til fylkesveterinæren.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Vedtak fattet av distriktsveterinæren etter §§ 6,7 og 16 kan påklages til fylkesveterinæren.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">Vedtak fattet i første instans av fylkesveterinæren etter §§ 6,7 og 16 kan påklages til Landbruksdepartementet.</article><article class="legalP" data-absoluteaddress="/kapittel/5/paragraf/2/ledd/4/" id="kapittel-5-paragraf-2-ledd-4">Klage på vedtak etter § 7 skal ikke ha oppsettende virkning.</article></article></section><section class="section" data-name="kapVII" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1991-06-14-492/KAPITTEL_6" data-partID="k6"><h2>Kap. VII. Straff og ikrafttreden.</h2><article class="legalArticle" data-lovdata-URL="LTI/forskrift/1991-06-14-492/§19" data-name="§19" data-partID="§19" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Straff</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Overtredelse av denne forskrift eller bestemmelser gitt i medhold av forskriften er straffbar, jfr. midlertidig lov 22. juni 1990 nr. 44 om tiltak mot sjukdom hos akvatiske organismer, § 11.</article></article><article class="legalArticle" data-lovdata-URL="LTI/forskrift/1991-06-14-492/§20" data-name="§20" data-partID="§20" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Ikrafttreden og overgangsbestemmelser</span></h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Denne forskrift trer i kraft 5. juli 1991.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Anlegg som bygges etter at denne forskrift har trådt i kraft, skal godkjennes av Kontrollverket før de settes i drift. Planer og tegninger må forelegges før etablering.</article><article class="legalP" data-absoluteaddress="/kapittel/6/paragraf/2/ledd/3/" id="kapittel-6-paragraf-2-ledd-3">Eksisterende slakterier for ferskvannsfisk skal oppfylle denne forskriftens krav innen 1 år etter at den er trådt i kraft, og skal godkjennes før driften kan fortsette. Innen utgangen av 1991 skal søknad om godkjenning, vedlagt evt. byggeplan, tegninger og driftsplan forelegges Kontrollverket. Det samme gjelder for kombinerte slakte- og tilvirkningsanlegg.</article><article class="legalP" data-absoluteaddress="/kapittel/6/paragraf/2/ledd/4/" id="kapittel-6-paragraf-2-ledd-4">Eksisterende tilvirkningsanlegg for ferskvannsfisk skal oppfylle forskriftens krav innen 2 år etter at den er trådt i kraft. Øvrige eksisterende anlegg forskriften gjelder for skal oppfylle kravene innen 3 år etter at den er trådt i kraft.</article></article></section></main></body></html>