<!DOCTYPE html><html lang="no"><head><title>Lov om gjennomføring av Avtale om sivil luftfart mellom Norge, Sverige og Det Europeiske Økonomiske Fellesskap.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">LOV-1991-07-04-50</dd><dt class="dokid">DokumentID</dt><dd class="dokid">LTI/lov/1991-07-04-50</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1991 Nr. 12</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1991-08-05</dd><dt class="titleShort">Korttittel</dt><dd class="titleShort">Lov nr. 50 om gjennomføring av Avtale om</dd><dt class="title">Tittel</dt><dd class="title">Lov om gjennomføring av Avtale om sivil luftfart mellom Norge, Sverige og Det Europeiske Økonomiske Fellesskap.</dd><dt class="miscInformation">Annet om dokumentet</dt><dd class="miscInformation">Ot.prp.nr.58 (1990–1991), Innst.O.nr.75 (1990–1991), Besl.O.nr.83 (1990–1991). Odels- og Lagtingsvedtak hhv. 13. og 17. juni 1991. Fremmet av Samferdselsdepartementet.</dd><dt class="refid">RefID</dt><dd class="refid">lov/1991-07-04-50</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om gjennomføring av Avtale om sivil luftfart mellom Norge, Sverige og Det Europeiske Økonomiske Fellesskap.<ul class="tocSubUl"><li>I.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li></ul></li></ul></dd></dl></header><main class="documentBody" data-lovdata-URL="LTI/lov/1991-07-04-50" id="dokument"><h1>Lov om gjennomføring av Avtale om sivil luftfart mellom Norge, Sverige og Det Europeiske Økonomiske Fellesskap.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1991-07-04-50/KAPITTEL_1" data-partID="k1"><h2 data-text-align="center">I.</h2><article class="legalArticle" data-lovdata-URL="LTI/lov/1991-07-04-50/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Kongen kan gi slike forskrifter som er nødvendige for gjennomføring og håndhevelse av avtalens forpliktelser.</article></article><article class="legalArticle" data-lovdata-URL="LTI/lov/1991-07-04-50/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Den som uaktsomt eller forsettlig overtrer bestemmelser i forskrifter gitt i medhold av § 1, straffes med bøter. På samme måte straffes den som unnlater å gi opplysninger krevd i medhold av forskrifter fastsatt med hjemmel i denne lov eller som forsettlig eller uaktsomt framlegger uriktige opplysninger.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Ved fastsettelse av botens størrelse legges vesentlig vekt på bøtenivået ved tilsvarende lovovertredelser i Det Europeiske Økonomiske Fellesskap.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Dersom en person eller et selskap allerede er ilagt bot i Det Europeiske Økonomiske Fellesskap for samme forhold, kan det tas hensyn til dette ved straffeutmålingen.</article></article><article class="legalArticle" data-lovdata-URL="LTI/lov/1991-07-04-50/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Prisdirektoratet kontrollerer etterlevelsen av konkurransereguleringsbestemmelsene gitt i medhold av denne lov. Prisdirektoratet har fullmakt til å gjøre unntak som fastsatt i forskrifter gitt med hjemmel i § 1.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Vedtak etter regler om fusjonskontroll gitt med hjemmel i § 1 fattes av Prisdirektoratet.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">For å sikre at pålegg gitt i medhold av forskrifter fastsatt med hjemmel i denne lov blir oppfylt, kan Prisdirektoratet ilegge den som pålegget retter seg mot, en løpende tvangsmulkt. Ved fastsettelsen av tvangsmulktens størrelse skal det legges vesentlig vekt på nivået på tvangsmulkter i tilsvarende saker i Det Europeiske Økonomiske Fellesskap. Tvangsmulkten kan fastsettes når pålegget gis, og begynner da å løpe dersom den fristen som er satt i pålegget oversittes. Tvangsmulkten kan inndrives ved utpantning. Prisdirektoratet kan nedsette mulkten når pålegget er etterkommet.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Departementet kan av eget tiltak endre eller oppheve enhver avgjørelse som er truffet av Prisdirektoratet.</article></article><article class="legalArticle" data-lovdata-URL="LTI/lov/1991-07-04-50/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Norske myndigheter kan gi Kommisjonen taushetsbelagt informasjon som forutsatt i avtalens art. 8.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Representanter fra Kommisjonen kan delta ved kontrollundersøkelser som foretas av norske myndigheter.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Ved kontrollbesøk etter denne lov gjelder reglene i lov om oppehalding av pris- og rasjoneringsføresegnene o.a. fra 9. juli 1948.</article></article><article class="legalArticle" data-lovdata-URL="LTI/lov/1991-07-04-50/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Loven trer i kraft fra den tiden Kongen bestemmer.</article></article></section></main></body></html>