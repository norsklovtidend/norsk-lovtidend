<!DOCTYPE html><html lang="no"><head><title>Forskrift om primærreservekrav for finansieringsselskapers utlån i form av factoring og leasing.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">FOR-1986-12-12-2179</dd><dt class="dokid">DokumentID</dt><dd class="dokid">LTI/forskrift/1986-12-12-2179</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 25</dd><dt class="dateInForce">I kraft fra</dt><dd class="dateInForce">1987-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1965-06-25-2</li></ul></dd><dt class="dateOfPublication">Kunngjort</dt><dd class="dateOfPublication">1986-12-22</dd><dt class="title">Tittel</dt><dd class="title">Forskrift om primærreservekrav for finansieringsselskapers utlån i form av factoring og leasing.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. av 12. desember 1986 med hjemmel i lov av 25. juni 1965 nr. 2 om adgang til regulering av penge- og kredittforholdene. Fremmet av Finans- og tolldepartementet.</dd><dt class="refid">RefID</dt><dd class="refid">forskrift/1986-12-12-2179</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om primærreservekrav for finansieringsselskapers utlån i form av factoring og leasing.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li></ul></dd></dl></header><main class="documentBody" data-lovdata-URL="LTI/forskrift/1986-12-12-2179" id="dokument"><h1>Forskrift om primærreservekrav for finansieringsselskapers utlån i form av factoring og leasing.</h1><article class="legalArticle" data-lovdata-URL="LTI/forskrift/1986-12-12-2179/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Disse forskrifter omfatter finansieringsselskaper unntatt finansieringsselskaper med hovedkontor i Nordland, Troms eller Finnmark. Med finansieringsselskaper menes her finansinstitusjoner som omfattes av § 11 i lov av 25. juni 1965 nr. 2 om adgang til regulering av penge- og kredittforholdene, med unntak av institusjoner som er nevnt i lovens § 9 samt skadeforsikringsselskaper, statsbanker og kredittforeninger og andre kredittinstitusjoner som utsteder ihendehaverobligasjoner.</article></article><article class="legalArticle" data-lovdata-URL="LTI/forskrift/1986-12-12-2179/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Disse institusjoner skal holde en reserve av primære likvider som minst utgjør 14 pst. av beregningsgrunnlaget.</article></article><article class="legalArticle" data-lovdata-URL="LTI/forskrift/1986-12-12-2179/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Med beregningsgrunnlag menes i disse forskrifter det enkelte selskaps samlede utlån i form av factoring og leasing samt beholdninger av innenlandske obligasjoner og sertifikater utstedt av kommuner, kredittforetak eller andre private. Lån til statsforvaltningen, lån til andre finansinstitusjoner enn kredittforetak, lisensierte valutalån til innlendinger, lån til oljevirksomheten (herunder lånesertifikater) som er godkjent av Norges Bank under kronelånsordningen, samt lån til utlandet regnes likevel ikke med.</article></article><article class="legalArticle" data-lovdata-URL="LTI/forskrift/1986-12-12-2179/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Som primære likvider regnes det enkelte selskaps beholdning av statskasseveksler som ikke utstedes fysisk, men avregnes mot en av statens konti i Norges Bank. Vilkårene for øvrig med hensyn til løpetid, rentegodtgjørelse og diskonteringsadgang i Norges Bank vil være som for statskasseveksler ellers. Reservene beregnes på basis av Norges Banks regnskap.</article></article><article class="legalArticle" data-lovdata-URL="LTI/forskrift/1986-12-12-2179/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Reservekravet beregnes på grunnlag av vedkommende selskaps månedsoppgave til Kredittilsynet vedrørende stillingen ved utgangen av hver måned og gjelder for den tredje påfølgende måned. Så snart fristen for oppgavegivning er gjort lik gjeldende regler for forretnings- og sparebankene, vil kravet tilsvarende bli gjort gjeldende for den neste påfølgende måned.</article></article><article class="legalArticle" data-lovdata-URL="LTI/forskrift/1986-12-12-2179/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kravet anses oppfylt når reservene i gjennomsnitt for månedens kalenderdager minst har svart til det beregnede krav. Er reservene i gjennomsnitt for måneden lavere enn det beregnede krav. svares renter til statskassen av det manglende beløp i 30 dager. Den årlige rentesats fastsettes til gjennomsnittet av den av Norges Bank fastsatte daglige høyeste rente innenfor bankenes automatiske låneadgang i Norges Bank for den måneden kravet gjaldt. Dersom Norges Banks låneadgang er suspendert, settes renten for disse dager til 15 pst. p.a. når ovennevnte gjennomsnitt beregnes. Gjennomsnittet regnes ut fra månedens kalenderdager.</article></article><article class="legalArticle" data-lovdata-URL="LTI/forskrift/1986-12-12-2179/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Norges Bank fører tilsyn med at forskriftene overholdes. Finansieringsselskapene skal uoppfordret og senest innen 30 dager etter regnskapsmånedens slutt sende Norges Bank gjenpart av de månedsoppgaver som gis til Kredittilsynet og Statistisk Sentralbyrå. Fristen kan settes kortere dersom Finansdepartementet bestemmer det. Selskapene plikter for øvrig å gi de opplysninger Norges Bank finner nødvendig for kontrollen.</article></article><article class="legalArticle" data-lovdata-URL="LTI/forskrift/1986-12-12-2179/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Disse forskrifter trer i kraft 1. januar 1987. Forskrifter av 4. april 1986 nr. 865 oppheves samtidig.</article></article></main></body></html>