<!DOCTYPE html><html lang="no"><head><title>Forskrift om endring i forskrift om tollfrihet for reiseutstyr og reisegods.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:57</dd><dt class="legacyID">Datokode</dt><dd class="legacyID">FOR-1986-06-17-1293</dd><dt class="dokid">DokumentID</dt><dd class="dokid">LTI/forskrift/1986-06-17-1293</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 14</dd><dt class="dateInForce">I kraft fra</dt><dd class="dateInForce">1986-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1978-05-26-12</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§11</li><li>forskrift/1966-12-16-1</li></ul></dd><dt class="dateOfPublication">Kunngjort</dt><dd class="dateOfPublication">1986-07-11</dd><dt class="title">Tittel</dt><dd class="title">Forskrift om endring i forskrift om tollfrihet for reiseutstyr og reisegods.</dd><dt class="miscInformation">Annet om dokumentet</dt><dd class="miscInformation">Finansdepartementet har 17. juni 1986 med hjemmel i tolltariffens innledende bestemmelser § 11 punkt 10 og kgl.res. av 16. desember 1966 fastsatt følgende:</dd><dt class="refid">RefID</dt><dd class="refid">forskrift/1986-06-17-1293</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om tollfrihet for reiseutstyr og reisegods.<ul class="tocSubUl"><li>I<ul class="tocSubUl"><li>§ 1. Utstyr til bruk under reise og midlertidig opphold.</li><li>§ 3. Andre varer medbrakt av reisende i håndbagasjen.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1986-06-17-1293" id="dokument"><h1>Forskrift om endring i forskrift om tollfrihet for reiseutstyr og reisegods.</h1><article class="legalP" data-absoluteaddress="/ledd/1/" id="ledd-1">I Finansdepartementets forskrift av 26. mai 1978 nr. 12 om tollfrihet for reiseutstyr og reisegods gjøres følgende endring:</article><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1986-06-17-1293/KAPITTEL_1" data-partID="k1"><h2 data-text-align="center">I</h2><article class="defaultP">§ 1 skal lyde:</article><article class="futureLegalArticle" data-name="§1" data-partID="§1" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 1</span>. <span class="legalArticleTitle">Utstyr til bruk under reise og midlertidig opphold.</span></span><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/foreslåttparagraf/1/punkt/1/" id="kapittel-1-foreslåttparagraf-1-punkt-1"><span class="data-originalId">1.</span><article class="legalP" data-absoluteaddress="/kapittel/1/foreslåttparagraf/1/punkt/1/ledd/1/" id="kapittel-1-foreslåttparagraf-1-punkt-1-ledd-1">Ved innreise til Norge kan reisende bosatt i utlandet til eget bruk under reisen og midlertidig opphold av inntil ett års varighet toll- og avgiftsfritt føre med følgende reiseutstyr, som må gjenutføres ved tilbakereisen til utlandet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/foreslåttparagraf/1/punkt/1/ledd/1/punkt/1/" id="kapittel-1-foreslåttparagraf-1-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/foreslåttparagraf/1/punkt/1/ledd/1/punkt/1/ledd/1/" id="kapittel-1-foreslåttparagraf-1-punkt-1-ledd-1-punkt-1-ledd-1">klær, sengetøy og andre gjenstander til personlig bruk,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/foreslåttparagraf/1/punkt/1/ledd/1/punkt/2/" id="kapittel-1-foreslåttparagraf-1-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/foreslåttparagraf/1/punkt/1/ledd/1/punkt/2/ledd/1/" id="kapittel-1-foreslåttparagraf-1-punkt-1-ledd-1-punkt-2-ledd-1">annet vanlig reiseutstyr, herunder også fotoutstyr, bærbare musikkinstrumenter, -radio/kassettspillere, -fjernsynsmottakere. -video opptakere/avspillere, -regnemaskiner, -datamaskiner og -skrivemaskiner, samt</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/1/punkt/1/ledd/1/punkt/3/" id="kapittel-1-foreslåttparagraf-1-punkt-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/1/punkt/1/ledd/1/punkt/3/ledd/1/" id="kapittel-1-foreslåttparagraf-1-punkt-1-ledd-1-punkt-3-ledd-1">sykkel (uten motor), også ettersendt, camping- og sportsutstyr (herunder også jaktvåpen, ammunisjon og annet jaktutstyr), kanoer og liknende småbåter uten motor, klatreutstyr, brettseilingsutstyr og hanggliderutstyr.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/foreslåttparagraf/1/punkt/1/ledd/1/punkt/4/" id="kapittel-1-foreslåttparagraf-1-punkt-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/foreslåttparagraf/1/punkt/1/ledd/1/punkt/4/ledd/1/" id="kapittel-1-foreslåttparagraf-1-punkt-1-ledd-1-punkt-4-ledd-1">barnevogn eller sykevogn (rullestol).</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/foreslåttparagraf/1/punkt/2/" id="kapittel-1-foreslåttparagraf-1-punkt-2"><span class="data-originalId">2.</span><article class="legalP" data-absoluteaddress="/kapittel/1/foreslåttparagraf/1/punkt/2/ledd/1/" id="kapittel-1-foreslåttparagraf-1-punkt-2-ledd-1">Reisende bosatt her i landet kan toll- og avgiftsfritt føre med seg gjenstander av foran omhandlede slag såfremt vedkommende har hatt dem med ved utreisen fra Norge, eller de faller inn under bestemmelsene under § 3.</article></article></li></ul></article> <article class="defaultP" margin-top="true">§ 3 skal lyde:</article><article class="futureLegalArticle" data-name="§3" data-partID="§3" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 3</span>. <span class="legalArticleTitle">Andre varer medbrakt av reisende i håndbagasjen.</span></span><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/foreslåttparagraf/2/punkt/1/" id="kapittel-1-foreslåttparagraf-2-punkt-1"><span class="data-originalId">1.</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/" id="kapittel-1-foreslåttparagraf-2-punkt-1-ledd-1">Foruten foran under § 1 og § 2 nevnte reiseutstyr og reiseproviant, brennevin, vin, øl, tobakkvarer, sukker, sjokolade- og sukkervarer og motorbrensel kan reisende toll- og avgiftsfritt medføre andre varer til en samlet verdi av inntil kr. 1200,- på vilkår av at:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/foreslåttparagraf/2/punkt/1/ledd/1/punkt/1/" id="kapittel-1-foreslåttparagraf-2-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/punkt/1/ledd/1/" id="kapittel-1-foreslåttparagraf-2-punkt-1-ledd-1-punkt-1-ledd-1">Den reisende selv bringer med varene – enten på seg eller i håndbagasjen – slik at varene kan legges fram til tollbehandling samtidig med at den reisende selv passerer kontrollen.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/foreslåttparagraf/2/punkt/1/ledd/1/punkt/2/" id="kapittel-1-foreslåttparagraf-2-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/punkt/2/ledd/1/" id="kapittel-1-foreslåttparagraf-2-punkt-1-ledd-1-punkt-2-ledd-1">varene ikke innføres med salg eller annen ervervsmessig anvendelse for øye, men utelukkende er bestemt til den reisendes eget eller hans families personlige bruk eller forbruk (herunder som gaver til nærstående til personlig bruk),</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/foreslåttparagraf/2/punkt/1/ledd/1/punkt/3/" id="kapittel-1-foreslåttparagraf-2-punkt-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/punkt/3/ledd/1/" id="kapittel-1-foreslåttparagraf-2-punkt-1-ledd-1-punkt-3-ledd-1">varene etter mengde og beskaffenhet karakteriserer seg som bestemt til sedvanlig ikke-ervervsmessig bruk eller forbruk,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/foreslåttparagraf/2/punkt/1/ledd/1/punkt/4/" id="kapittel-1-foreslåttparagraf-2-punkt-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/punkt/4/ledd/1/" id="kapittel-1-foreslåttparagraf-2-punkt-1-ledd-1-punkt-4-ledd-1">den reisende ved innreisen ikke gjør seg skyldig i overtredelse av tollovgivningen,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/foreslåttparagraf/2/punkt/1/ledd/1/punkt/5/" id="kapittel-1-foreslåttparagraf-2-punkt-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/foreslåttparagraf/2/punkt/1/ledd/1/punkt/5/ledd/1/" id="kapittel-1-foreslåttparagraf-2-punkt-1-ledd-1-punkt-5-ledd-1">den reisende kan dokumentere at vedkommende har vært ute av landet i minst 24 timer. I motsatt fall kan den reisende kun medføre andre varer toll- og avgiftsfritt til en verdi av kr. 500,-.</article></article></li></ul></article><article class="legalP" data-absoluteaddress="/kapittel/1/foreslåttparagraf/2/punkt/1/ledd/2/" id="kapittel-1-foreslåttparagraf-2-punkt-1-ledd-2">Tjenester/reparasjoner er likestilt med varer og går inn under samme regelverk og verdigrenser for toll- og avgiftsfritak som nevnt under punkt l bokstav a til og med e.</article><article class="legalP" data-absoluteaddress="/kapittel/1/foreslåttparagraf/2/punkt/1/ledd/3/" id="kapittel-1-foreslåttparagraf-2-punkt-1-ledd-3">Bestemmelsen under nr. 1 bokstav d gjelder ikke dersom saken er avgjort ved forenklet forelegg.</article><article class="legalP" data-absoluteaddress="/kapittel/1/foreslåttparagraf/2/punkt/1/ledd/4/" id="kapittel-1-foreslåttparagraf-2-punkt-1-ledd-4">For reisende som ved innreisen ikke er fylt 12 år kan Finansdepartementet eller den det bemyndiger fastsette nærmere bestemmelser om hva som ikke kan medbringes som reiseutstyr og reisegods.</article><article class="legalP" data-absoluteaddress="/kapittel/1/foreslåttparagraf/2/punkt/1/ledd/5/" id="kapittel-1-foreslåttparagraf-2-punkt-1-ledd-5">Ved passering av de nordligste grenseovergangene mellom Norge og Finland gjelder ikke bestemmelsene inntatt under nr. 1 bokstav e, heller ikke gjelder bestemmelsene inntatt under foregående avsnitt.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/foreslåttparagraf/2/punkt/2/" id="kapittel-1-foreslåttparagraf-2-punkt-2"><span class="data-originalId">2.</span><article class="legalP" data-absoluteaddress="/kapittel/1/foreslåttparagraf/2/punkt/2/ledd/1/" id="kapittel-1-foreslåttparagraf-2-punkt-2-ledd-1">Verdien av en vare beregnes etter dens detaljpris i innkjøpslandet.</article><article class="legalP" data-absoluteaddress="/kapittel/1/foreslåttparagraf/2/punkt/2/ledd/2/" id="kapittel-1-foreslåttparagraf-2-punkt-2-ledd-2">Hvis det er tvil om verdien og denne ikke kan legitimeres ved forevisning av kvittering e.l., fastsettes den av tolloppsynet på grunnlag av eventuelt kjennskap til varens pris i innkjøpslandet eller på grunnlag av detaljprisen her i landet.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/foreslåttparagraf/2/punkt/3/" id="kapittel-1-foreslåttparagraf-2-punkt-3"><span class="data-originalId">3.</span><article class="legalP" data-absoluteaddress="/kapittel/1/foreslåttparagraf/2/punkt/3/ledd/1/" id="kapittel-1-foreslåttparagraf-2-punkt-3-ledd-1">Varer hvis verdi ikke helt faller innenfor frigrensen på kr. 1200,- (500,-) skal toll- og avgiftsbesiktiges i sin helhet. Den reisende kan i tilfelle hvor frigrensen overskrides, selv velge hvilke varer han vil la besiktige.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/foreslåttparagraf/2/punkt/4/" id="kapittel-1-foreslåttparagraf-2-punkt-4"><span class="data-originalId">4.</span><article class="legalP" data-absoluteaddress="/kapittel/1/foreslåttparagraf/2/punkt/4/ledd/1/" id="kapittel-1-foreslåttparagraf-2-punkt-4-ledd-1">Varer som utgjør et sammenhengende hele og som har større verdi enn kr. 1200,- (500,-) kan ikke innføres toll- og avgiftsfritt over flere reiser eller av flere personer, uansett om de enkelte deler har en verdi som er mindre enn kr. 1200,- (500,-).</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/foreslåttparagraf/2/punkt/5/" id="kapittel-1-foreslåttparagraf-2-punkt-5"><span class="data-originalId">5.</span><article class="legalP" data-absoluteaddress="/kapittel/1/foreslåttparagraf/2/punkt/5/ledd/1/" id="kapittel-1-foreslåttparagraf-2-punkt-5-ledd-1">Følgende varer kan ikke utleveres toll- og avgiftsfritt i henhold til bestemmelsen under § 3, punkt 1:</article><article class="legalP" data-absoluteaddress="/kapittel/1/foreslåttparagraf/2/punkt/5/ledd/2/" id="kapittel-1-foreslåttparagraf-2-punkt-5-ledd-2">Motorkjøretøyer samt karosserier, understell, motorer og gummi (ytterdekk og slanger, med eller uten felg) til slike kjøretøyer, sykler, kjøleskap, frysere, fjernsynsmottakere, vin, brennevin, øl, tobakkvarer, Sigarettpapir, sukker, sjokolade- og sukkervarer, motorbrensel.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1986-06-17-1293/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Denne endringsforskrift trer i kraft fra 1. juli 1986.</article></section></main></body></html>