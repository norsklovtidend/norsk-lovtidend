<!DOCTYPE html><html lang="no"><head><title>Forskrift om vilkår for privatradiokonsesjon (walkie-talkie).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:16</dd><dt class="legacyID">Datokode</dt><dd class="legacyID">FOR-1986-11-17-2071</dd><dt class="dokid">DokumentID</dt><dd class="dokid">LTI/forskrift/1986-11-17-2071</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 24</dd><dt class="dateInForce">I kraft fra</dt><dd class="dateInForce">1986-11-17</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li></ul></dd><dt class="dateOfPublication">Kunngjort</dt><dd class="dateOfPublication">1986-12-12</dd><dt class="title">Tittel</dt><dd class="title">Forskrift om vilkår for privatradiokonsesjon (walkie-talkie).</dd><dt class="miscInformation">Annet om dokumentet</dt><dd class="miscInformation">Fastsatt av Styret for Televerket 17. november 1986 med hjemmel i lov av 29. april 1899 om enerett for Staten til befordring av meddelelser ved hjelp av telegraflinjer og lignende anlegg § 1, jfr. kgl.res. av 20. mars 1970.</dd><dt class="refid">RefID</dt><dd class="refid">forskrift/1986-11-17-2071</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vilkår for privatradiokonsesjon (walkie-talkie).<ul class="tocSubUl"><li>Kap. I – Privatradiokonsesjon<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li><li>Kap. II – Privatradioutstyr<ul class="tocSubUl"><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li></ul></li><li>Kap. III – Privatradiofrekvenser<ul class="tocSubUl"><li>§ 12.</li></ul></li><li>Kap. IV – Forstyrrelser<ul class="tocSubUl"><li>§ 13.</li><li>§ 14.</li></ul></li><li>Kap. V – Bruk av privatradioutstyr<ul class="tocSubUl"><li>§ 15.</li><li>§ 16.</li><li>§ 17.</li><li>§ 18.</li><li>§ 19.</li><li>§ 20.</li><li>§ 21.</li></ul></li><li>Kap. VI – Kontroll av privatradioutstyr m.v.<ul class="tocSubUl"><li>§ 22.</li><li>§ 23.</li></ul></li><li>Kap. VII – Forskjellige bestemmelser<ul class="tocSubUl"><li>§ 24.</li><li>§ 25.</li><li>§ 26.</li><li>§ 27.</li><li>§ 28.</li><li>§ 29.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1986-11-17-2071" id="dokument"><h1>Forskrift om vilkår for privatradiokonsesjon (walkie-talkie).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1986-11-17-2071/KAPITTEL_1" data-partID="k1"><h2>Kap. I – Privatradiokonsesjon</h2><article class="legalArticle" data-lovdata-URL="LTI/forskrift/1986-11-17-2071/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Teledirektoratet kan, når offentlige hensyn ikke taler imot, gi konsesjon for å eie, være i besittelse av og bruke typegodkjent radiosender-/mottaker-utstyr og antenner for frekvensbåndet 26,906 – 27,410 MHZ, for bruk i samsvar med bestemmelsene i disse forskrifter og "Frekvensplan for privatradio -27 MHZ".</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Konsesjon gis for å dekke et lokalt, internt sambandsbehov, med gyldighet inntil videre.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Utenlandske statsborgere kan bruke sitt privatradioutstyr i overenstemmelse med disse forskrifter dersom det foreligger gyldig konsesjon fra hjemlandet og radioutstyret er merket som bestemt i avtale med teleadministrasjonene.</article></article><article class="legalArticle" data-lovdata-URL="LTI/forskrift/1986-11-17-2071/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Konsesjon kan gis til personer som har fylt 16 år, samt til lokale organisasjoner, firmaer og offentlige etater når ansvarshavende fyller betingelsene for personlig konsesjon.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Søknad om konsesjon skrives på fastlagt formular.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">For konsesjonen betales en fastsatt engangsavgift.</article></article><article class="legalArticle" data-lovdata-URL="LTI/forskrift/1986-11-17-2071/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Hver konsesjon blir gitt et registreringsnummer som består av bokstavene PR, PI, PF eller PO etterfulgt av en tallgruppe, eller en kombinasjon av tall og bokstaver. Det tildelte registreringsnummer er også konsesjonærens kjenningssignal.</article></article><article class="legalArticle" data-lovdata-URL="LTI/forskrift/1986-11-17-2071/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Konsesjonæren er ansvarlig for at den person som benytter radioutstyret – familiemedlem, medlem av lokal organisasjon, ansatt i firma eller offentlig etat – blir gjort kjent med og overholder disse forskrifter.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1986-11-17-2071/KAPITTEL_2" data-partID="k2"><h2>Kap. II – Privatradioutstyr</h2><article class="legalArticle" data-lovdata-URL="LTI/forskrift/1986-11-17-2071/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Konsesjonen gjelder bare for privatradioutstyr som til enhver tid er godkjent av Teledirektoratet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Hvert apparat skal være tydelig merket med følgende data:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/2/punkt/1/" id="kapittel-2-paragraf-1-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/2/punkt/1/ledd/1/" id="kapittel-2-paragraf-1-ledd-2-punkt-1-ledd-1">fabrikant</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/2/punkt/2/" id="kapittel-2-paragraf-1-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/2/punkt/2/ledd/1/" id="kapittel-2-paragraf-1-ledd-2-punkt-2-ledd-1">importør</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/2/punkt/3/" id="kapittel-2-paragraf-1-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/2/punkt/3/ledd/1/" id="kapittel-2-paragraf-1-ledd-2-punkt-3-ledd-1">typebetegnelse</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/2/punkt/4/" id="kapittel-2-paragraf-1-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/2/punkt/4/ledd/1/" id="kapittel-2-paragraf-1-ledd-2-punkt-4-ledd-1">serienummer</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/2/punkt/5/" id="kapittel-2-paragraf-1-ledd-2-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/2/punkt/5/ledd/1/" id="kapittel-2-paragraf-1-ledd-2-punkt-5-ledd-1">den (de) kanal(er) utstyret arbeider på.</article></article></li></ul></article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Utstyr som er typegodkjent etter "Tekniske forskrifter for privatradioutstyr (PR27)" av 1. mars 1984 nr. 607, skal dessuten merkes med følgende tekst:</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">CEPT/PR 27/N</article></article><article class="legalArticle" data-lovdata-URL="LTI/forskrift/1986-11-17-2071/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Det er ikke tillatt å montere eller bruke privatradioutstyr i luftfartøy. Teledirektoratet kan imidlertid tillate bruk av privatradioutstyr i seilfly, ballonger og lignende som ikke har annet radioutstyr om bord.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Det er ikke tillatt å montere eller bruke privatradioutstyr om bord i fartøy (båter/skip) uten tillatelse fra fartøyets eier og/eller fører.</article></article><article class="legalArticle" data-lovdata-URL="LTI/forskrift/1986-11-17-2071/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Antenne med retningsvirkning er ikke tillatt. Antenner skal monteres i samsvar med relevante bestemmelser, f.eks. forskrifter for elektriske anlegg og kommunale bygningsforskrifter.</article></article><article class="legalArticle" data-lovdata-URL="LTI/forskrift/1986-11-17-2071/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Det skal bare benyttes mikrofoner av type som er godkjent for vedkommende privatradioutstyr.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Separate forsterkere er ikke tillatt koplet mellom antenneuttak og antenne, eller mellom modulatorinngang og mikrofon.</article></article><article class="legalArticle" data-lovdata-URL="LTI/forskrift/1986-11-17-2071/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Det er ikke tillatt for konsesjonæren å foreta, eller medvirke til at det blir foretatt mekaniske, elektriske eller radiotekniske endringer i privatradioutstyret.</article></article><article class="legalArticle" data-lovdata-URL="LTI/forskrift/1986-11-17-2071/§10" data-name="§10" data-partID="§10" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Det er ikke tillatt å sette privatradioutstyret i forbindelse med det offentlige telefonnettet.</article></article><article class="legalArticle" data-lovdata-URL="LTI/forskrift/1986-11-17-2071/§11" data-name="§11" data-partID="§11" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Privatradioutstyr konstruert for drift fra likespenningskilde må bare tilkoples lavspentnettet (220 volt) ved bruk av batterieliminator som er godkjent av Norges Elektriske Materiellkontroll – NEMKO.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Privatradioutstyr må ikke tilføres høyere driftsspenning enn hva det er godkjent for (6, 12 eller 24 volt, 10 %).</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1986-11-17-2071/KAPITTEL_3" data-partID="k3"><h2>Kap. III – Privatradiofrekvenser</h2><article class="legalArticle" data-lovdata-URL="LTI/forskrift/1986-11-17-2071/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">«Frekvensplan for privatradio – 27 MHz» angir de en-frekvens simpleks kanaler innenfor frekvensbåndet 26,960 – 27,410 MHz som er tillatt i norsk privatradiotjeneste. Frekvensene betegnes med kanalnummer og skal brukes i samsvar med frekvensplanen.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1986-11-17-2071/KAPITTEL_4" data-partID="k4"><h2>Kap. IV – Forstyrrelser</h2><article class="legalArticle" data-lovdata-URL="LTI/forskrift/1986-11-17-2071/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Frekvensbåndet 26,958 – 27,828 MHz er også tillatt for bruk av industrielt, vitenskapelig og medisinsk høyfrekvensutstyr.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Konsesjonærene kan ikke gis beskyttelse mot forstyrrelser, f.eks. fra høyspenningslinjer, industrielt, vitenskapelig og medisinsk høyfrekvensutstyr, radiofjernstyringsutstyr eller annet radiotransmisjonsutstyr.</article></article><article class="legalArticle" data-lovdata-URL="LTI/forskrift/1986-11-17-2071/§14" data-name="§14" data-partID="§14" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Dersom privatradioutstyr forårsaker forstyrrelser for andre lovlige radiotjenester, herunder lydradio og fjernsyn, samt for elektriske og radioelektriske anlegg av ethvert slag, skal radioutstyret tas ut av bruk og Televerket straks varsles.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1986-11-17-2071/KAPITTEL_5" data-partID="k5"><h2>Kap. V – Bruk av privatradioutstyr</h2><article class="legalArticle" data-lovdata-URL="LTI/forskrift/1986-11-17-2071/§15" data-name="§15" data-partID="§15" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Konsesjonæren skal primært bruke sine privatradiostasjoner for intern radiotelefonering, dvs. mellom egne stasjoner. Sendingene må begrenses til korte meldinger og skal identifiseres ved registreringsnummer eller navn.</article></article><article class="legalArticle" data-lovdata-URL="LTI/forskrift/1986-11-17-2071/§16" data-name="§16" data-partID="§16" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Før sending skal en ved lytting på kanalen som skal brukes, forvisse seg om at kanalen ikke er opptatt.</article></article><article class="legalArticle" data-lovdata-URL="LTI/forskrift/1986-11-17-2071/§17" data-name="§17" data-partID="§17" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Overhøres meldinger som ikke er rettet til egen stasjon, må innholdet ikke gjengis eller benyttes på noen som helst måte.</article></article><article class="legalArticle" data-lovdata-URL="LTI/forskrift/1986-11-17-2071/§18" data-name="§18" data-partID="§18" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Enhver form for kringkasting samt eksperiment- og hobbyvirksomhet av radioamatørmessig karakter er forbudt.</article></article><article class="legalArticle" data-lovdata-URL="LTI/forskrift/1986-11-17-2071/§19" data-name="§19" data-partID="§19" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Det er ikke tillatt å sende eller ta imot direkte eller indirekte betalte meldinger, nyheter, annonsering, o.l., eller bruke privatradiostasjoner på noen måte som kan være til skade for offentlige eller private interesser.</article></article><article class="legalArticle" data-lovdata-URL="LTI/forskrift/1986-11-17-2071/§20" data-name="§20" data-partID="§20" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Samband med privatradiostasjoner i andre land er forbudt.</article></article><article class="legalArticle" data-lovdata-URL="LTI/forskrift/1986-11-17-2071/§21" data-name="§21" data-partID="§21" data-absoluteaddress="/kapittel/5/paragraf/7/" id="kapittel-5-paragraf-7"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/5/paragraf/7/ledd/1/" id="kapittel-5-paragraf-7-ledd-1">Når det gjelder å avverge fare eller lignende, kan apparatene fritt nyttes på den måte forholdene tilsier.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1986-11-17-2071/KAPITTEL_6" data-partID="k6"><h2>Kap. VI – Kontroll av privatradioutstyr m.v.</h2><article class="legalArticle" data-lovdata-URL="LTI/forskrift/1986-11-17-2071/§22" data-name="§22" data-partID="§22" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Teledirektoratet kan ved bemyndigede tjenestemenn når som helst sette i verk kontroll av privatradioutstyr. Disse tjenestemenn skal til enhver tid mot forevisning av legitimasjon gis uhindret adgang til å undersøke og prøve privatradioinstallasjoner der slike er montert, eller på steder hvor privatradioutstyr benyttes.</article></article><article class="legalArticle" data-lovdata-URL="LTI/forskrift/1986-11-17-2071/§23" data-name="§23" data-partID="§23" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Dersom det ved kontroll finnes forhold som er i strid med gjeldende forskrifter om privatradio, kan konsesjonæren pålegges å få utført endringer av radioutstyret, antenner eller installasjonen for øvrig. Bemyndiget tjenestemann kan når som helst mot kvittering ta med privatradioutstyr for teknisk undersøkelse.</article></article></section><section class="section" data-name="kapVII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1986-11-17-2071/KAPITTEL_7" data-partID="k7"><h2>Kap. VII – Forskjellige bestemmelser</h2><article class="legalArticle" data-lovdata-URL="LTI/forskrift/1986-11-17-2071/§24" data-name="§24" data-partID="§24" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Konsesjonæren kan bare overdra sitt privatradioutstyr til person, firma eller organisasjon som har gyldig privatradiokonsesjon eller til firma som har radioforhandlertillatelse.</article></article><article class="legalArticle" data-lovdata-URL="LTI/forskrift/1986-11-17-2071/§25" data-name="§25" data-partID="§25" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Privatradiokonsesjon kan ikke overdras. Når konsesjonæren skifter adresse, plikter han å underrette Televerket innen 1 måned. Lokal organisasjon, firma eller offentlig etat skal melde fra når annen person overtar som ansvarshavende for utstedt konsesjon. Når konsesjonen blir ugyldig eller sies opp, skal Teledirektoratet ha opplysninger om hva som er gjort med utstyret.</article></article><article class="legalArticle" data-lovdata-URL="LTI/forskrift/1986-11-17-2071/§26" data-name="§26" data-partID="§26" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">All bruk av privatradioutstyr er forbudt når det er erklært beredskap eller mobilisering.</article></article><article class="legalArticle" data-lovdata-URL="LTI/forskrift/1986-11-17-2071/§27" data-name="§27" data-partID="§27" data-absoluteaddress="/kapittel/7/paragraf/4/" id="kapittel-7-paragraf-4"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/7/paragraf/4/ledd/1/" id="kapittel-7-paragraf-4-ledd-1">Teledirektoratet kan gi utfyllende regler om bruk av privatradioutstyr og kan når særlige grunner taler for det, fravike forskriftene.</article></article><article class="legalArticle" data-lovdata-URL="LTI/forskrift/1986-11-17-2071/§28" data-name="§28" data-partID="§28" data-absoluteaddress="/kapittel/7/paragraf/5/" id="kapittel-7-paragraf-5"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/7/paragraf/5/ledd/1/" id="kapittel-7-paragraf-5-ledd-1">Overtredelse av forskriftene eller utfyllende regier straffes med bøter eller med fengsel i inntil 6 måneder, jfr. lov av 29. april 1899 § 6. Teledirektoratet kan dessuten trekke tilbake konsesjonen.</article></article><article class="legalArticle" data-lovdata-URL="LTI/forskrift/1986-11-17-2071/§29" data-name="§29" data-partID="§29" data-absoluteaddress="/kapittel/7/paragraf/6/" id="kapittel-7-paragraf-6"><h3 class="legalArticleHeader"><span class="legalArticleValue">§ 29</span>.</h3><article class="legalP" data-absoluteaddress="/kapittel/7/paragraf/6/ledd/1/" id="kapittel-7-paragraf-6-ledd-1">Disse forskrifter trer i kraft straks. Disse vil gjelde også for dem som tidligere har fått konsesjon.</article><article class="legalP" data-absoluteaddress="/kapittel/7/paragraf/6/ledd/2/" id="kapittel-7-paragraf-6-ledd-2">Samtidig oppheves "Forskrifter om vilkår for privatradiokonsesjon (walkie-talkie)" av 25. februar 1985.</article></article></section></main></body></html>