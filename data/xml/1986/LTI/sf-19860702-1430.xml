<!DOCTYPE html><html lang="no"><head><title>Forskrift om omregistreringsavgift.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1986-07-02-1430</dd><dt class="dokid">DokumentID</dt><dd class="dokid">LTI/forskrift/1986-07-02-1430</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 15</dd><dt class="dateInForce">I kraft fra</dt><dd class="dateInForce">1986-08-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1959-06-19-2</li></ul></dd><dt class="legalArea">Rettsområde</dt><dd class="legalArea"><ul><li>Skatte- og avgiftsrett &gt; Særavgifter</li></ul></dd><dt class="dateOfPublication">Kunngjort</dt><dd class="dateOfPublication">1986-07-28</dd><dt class="title">Tittel</dt><dd class="title">Forskrift om omregistreringsavgift.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 2. juli 1986 i medhold av lov av 19. juni 1959 nr. 2 og Stortingets avgiftsvedtak.</dd><dt class="refid">RefID</dt><dd class="refid">forskrift/1986-07-02-1430</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om omregistreringsavgift.<ul class="tocSubUl"><li>§ 1. Avgiftsplikten</li><li>§ 2. Avgiftens beregning</li><li>§ 3. Betalingsmåte</li><li>§ 4. Behandling av kvitteringer</li><li>§ 5. Melding om innbetalinger</li><li>§ 6. Avgiftsfritak</li><li>§ 7. Kontroll</li><li>§ 8. Taushetsplikt</li><li>§ 9. Utfyllende bestemmelser</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1986-07-02-1430" id="dokument"><h1>Forskrift om omregistreringsavgift.</h1><article class="legalArticle" data-lovdata-URL="LTI/forskrift/1986-07-02-1430/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Avgiftsplikten</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Avgiftsplikten oppstår ved omregistrering av motorvogner og tilhengere på ny eier når:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">registrert motorvogn registreres på ny eier eller</article></article></li><li data-li-identifier="b." data-name="b."><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">avregistrert motorvogn registreres igjen på ny eier.</article></article></li></ul></article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Med eier forstås i denne forskrift den registrerte eier ifølge motorvognregisteret.</article></article><article class="legalArticle" data-lovdata-URL="LTI/forskrift/1986-07-02-1430/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgiftens beregning</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kjøretøygruppe og andre kjøretøydata som er bestemmende for avgiftsberegningen, defineres etter Samferdselsdepartementets kjøretøyfor-skrifter så langt det passer og ikke annet er bestemt.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Avgiften beregnes på grunnlag av registreringsmessig status kjøretøyet er/blir godkjent for ved omregistreringen og etter regler og avgiftssatser som gjelder på omregistreringstidspunktet.</article></article><article class="legalArticle" data-lovdata-URL="LTI/forskrift/1986-07-02-1430/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Betalingsmåte</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Avgiften betales til Toll- og avgiftsdirektoratet (senere kalt direktoratet) på særskilt postgirokonto eller bankgirokonto.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Direktoratet kan fastsette spesielle innbetalingsblanketter for avgiften.</article></article><article class="legalArticle" data-lovdata-URL="LTI/forskrift/1986-07-02-1430/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Behandling av kvitteringer</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kvittering for betalt avgift skal innleveres til biltilsynet. Hvis kvitteringen er utstedt i flere eksemplarer, skal samtlige innleveres.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Biltilsynet beholder kvitteringen og utsteder bekreftelse på -at den er mottatt. Bekreftelsen skal gi opplysning om avgiftsbeløp, innbetalingsdato og kjøretøyets kjennemerke.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Før kjøretøyet omregistreres og kjøretillatelse (vognkort) blir utstedt, skal biltilsynet påse at riktig avgift er betalt til direktoratet, samt at kjøretøyets kjennemerke er påført kvitteringen.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Biltilsynet oppbevarer innleverte kvitteringer i tre år før de makuleres.</article></article><article class="legalArticle" data-lovdata-URL="LTI/forskrift/1986-07-02-1430/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Melding om innbetalinger</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Biltilsynet plikter på forlangende av kontrollmyndighetene å gi meldinger over betalte avgifter.</article></article><article class="legalArticle" data-lovdata-URL="LTI/forskrift/1986-07-02-1430/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Avgiftsfritak</span></h2><ul class="defaultList"><li data-li-identifier="1" data-name="1"><article class="listArticle" data-absoluteaddress="/paragraf/6/punkt/1/" id="paragraf-6-punkt-1"><span class="data-originalId">1</span><article class="legalP" data-absoluteaddress="/paragraf/6/punkt/1/ledd/1/" id="paragraf-6-punkt-1-ledd-1">Navneendring</article><article class="legalP" data-absoluteaddress="/paragraf/6/punkt/1/ledd/2/" id="paragraf-6-punkt-1-ledd-2">Ved omregistrering av kjøretøy som skyldes endring av personnavn, må eieren overfor biltilsynet legitimere navneendringen ved fremleggelse av bevilling eller vigselsattest. Hvis omregistreringen skyldes endring av firmanavn, må det legitimeres at navneendringen er registrert i firmaregisteret.</article></article></li><li data-li-identifier="2" data-name="2"><article class="listArticle" data-absoluteaddress="/paragraf/6/punkt/2/" id="paragraf-6-punkt-2"><span class="data-originalId">2</span><article class="legalP" data-absoluteaddress="/paragraf/6/punkt/2/ledd/1/" id="paragraf-6-punkt-2-ledd-1">Ektefeller</article><article class="legalP" data-absoluteaddress="/paragraf/6/punkt/2/ledd/2/" id="paragraf-6-punkt-2-ledd-2">Avgiftsfri omregistrering på ektefelle skal dokumenteres overfor biltilsynet med vigselsattest. Skjer omregistreringen i forbindelse med separasjon, skilsmisse eller dødsfall, kan forholdet også dokumenteres med bevilling/dom for separasjonen/skilsmissen eller med attest for at ektefellen er død.</article></article></li><li data-li-identifier="3" data-name="3"><article class="listArticle" data-absoluteaddress="/paragraf/6/punkt/3/" id="paragraf-6-punkt-3"><span class="data-originalId">3</span><article class="legalP" data-absoluteaddress="/paragraf/6/punkt/3/ledd/1/" id="paragraf-6-punkt-3-ledd-1">Arv mellom foreldre og barn</article><article class="legalP" data-absoluteaddress="/paragraf/6/punkt/3/ledd/2/" id="paragraf-6-punkt-3-ledd-2">Ved omregistrering av kjøretøy som er ervervet ved arv mellom foreldre og barn, skal arveforholdet legitimeres overfor biltilsynet med skifteattest.</article><article class="legalP" data-absoluteaddress="/paragraf/6/punkt/3/ledd/3/" id="paragraf-6-punkt-3-ledd-3">Fritaket gjelder også ved omregistrering på den ene av foreldrene eller på ett av barna dersom det er flere arveberettigede barn i boet.</article><article class="legalP" data-absoluteaddress="/paragraf/6/punkt/3/ledd/4/" id="paragraf-6-punkt-3-ledd-4">Fritaket gjelder ikke forskudd på arv.</article></article></li><li data-li-identifier="4" data-name="4"><article class="listArticle" data-absoluteaddress="/paragraf/6/punkt/4/" id="paragraf-6-punkt-4"><span class="data-originalId">4</span><article class="legalP" data-absoluteaddress="/paragraf/6/punkt/4/ledd/1/" id="paragraf-6-punkt-4-ledd-1">Gamle kjøretøyer</article><article class="legalP" data-absoluteaddress="/paragraf/6/punkt/4/ledd/2/" id="paragraf-6-punkt-4-ledd-2">Avgiftsfritaket for kjøretøyer som er 30 år eller eldre, bestemmes ut fra kjøretøyets registreringsår/modellår ifølge motorvognregisteret. Fritaket gjelder kjøretøyer som er 30 år eller eldre i omregistreringsåret. For kjøretøy som importeres, bestemmes avgiftsfritaket ut fra det registreringsår/modellår som blir lagt til grunn for registreringen her i landet og som tas inn i det norske rnotorvognregister.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/punkt/5/" id="paragraf-6-punkt-5"><span class="data-originalId">5.</span><article class="legalP" data-absoluteaddress="/paragraf/6/punkt/5/ledd/1/" id="paragraf-6-punkt-5-ledd-1">utloddet kjøretøy</article><article class="legalP" data-absoluteaddress="/paragraf/6/punkt/5/ledd/2/" id="paragraf-6-punkt-5-ledd-2">Avgiftsfritaket gjelder kjøretøy som i utloddingsøyemed er registrert på lotteriløyvehaver og som etter trekningen blir omregistrert enten på vinneren eller på annen ny eier.</article><article class="legalP" data-absoluteaddress="/paragraf/6/punkt/5/ledd/3/" id="paragraf-6-punkt-5-ledd-3">Det må overfor biltilsynet dokumenteres at kjøretøyets registrerte eier har hatt løyve til utlodding av kjøretøyet i det tidsrom kjøretøyet har vært registrert.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/6/punkt/6/" id="paragraf-6-punkt-6"><span class="data-originalId">6.</span><article class="legalP" data-absoluteaddress="/paragraf/6/punkt/6/ledd/1/" id="paragraf-6-punkt-6-ledd-1">Diplomat- og NATO-vogner</article><article class="legalP" data-absoluteaddress="/paragraf/6/punkt/6/ledd/2/" id="paragraf-6-punkt-6-ledd-2">Avgiftsfri omregistrering på kjennemerker med gule tegn på blå reflekterende bunn, gjelder kjøretøy som eies av fremmed stats diplomatisk eller konsulær stasjon, av diplomatisk eller konsulær tjenestemann eller nevnte stasjoners utenlandske personell som nyter personlig toll- og avgiftsfrihet.</article><article class="legalP" data-absoluteaddress="/paragraf/6/punkt/6/ledd/3/" id="paragraf-6-punkt-6-ledd-3">Fritaksvilkårene skal dokumenteres overfor biltilsynet.</article><article class="legalP" data-absoluteaddress="/paragraf/6/punkt/6/ledd/4/" id="paragraf-6-punkt-6-ledd-4">For avgiftsfri omregistrering av kjøretøy på NATO-hovedkvarteret i Norge og hovedkvarterets utenlandske personell som nyter personlig tollfrihet, kreves bileierens status dokumentert overfor biltilsynet.</article><article class="legalP" data-absoluteaddress="/paragraf/6/punkt/6/ledd/5/" id="paragraf-6-punkt-6-ledd-5">Når kjøretøy med registreringstilhørighet som nevnt ovenfor, blir omregistrert på ny eier som ikke har avgiftsfri status, skal avgift betales.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/6/punkt/7/" id="paragraf-6-punkt-7"><span class="data-originalId">7.</span><article class="legalP" data-absoluteaddress="/paragraf/6/punkt/7/ledd/1/" id="paragraf-6-punkt-7-ledd-1">Korttidsregistrering</article><article class="legalP" data-absoluteaddress="/paragraf/6/punkt/7/ledd/2/" id="paragraf-6-punkt-7-ledd-2">Avgiftsfri omregistrering som følge av korttidsregistrering på inntil 2 måneder i henhold til avgiftsvedtakets § 2 nr. 8 er betinget av at enten:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/6/punkt/7/ledd/2/punkt/1/" id="paragraf-6-punkt-7-ledd-2-punkt-1"><span class="data-originalId">a.</span><article class="legalP" data-absoluteaddress="/paragraf/6/punkt/7/ledd/2/punkt/1/ledd/1/" id="paragraf-6-punkt-7-ledd-2-punkt-1-ledd-1">Ny registrering er foretatt,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/6/punkt/7/ledd/2/punkt/2/" id="paragraf-6-punkt-7-ledd-2-punkt-2"><span class="data-originalId">b.</span><article class="legalP" data-absoluteaddress="/paragraf/6/punkt/7/ledd/2/punkt/2/ledd/1/" id="paragraf-6-punkt-7-ledd-2-punkt-2-ledd-1">kjennemerkene er registrert innkommet til biltilsynet eller</article></article></li><li data-li-identifier="c." data-name="c."><article class="listArticle" data-absoluteaddress="/paragraf/6/punkt/7/ledd/2/punkt/3/" id="paragraf-6-punkt-7-ledd-2-punkt-3"><span class="data-originalId">c.</span><article class="legalP" data-absoluteaddress="/paragraf/6/punkt/7/ledd/2/punkt/3/ledd/1/" id="paragraf-6-punkt-7-ledd-2-punkt-3-ledd-1">de nødvendige dokumenter for omregistrering er innkommet til biltilsynet senest 2 måneder etter siste (foregående) registrering.</article></article></li></ul></article><article class="legalP" data-absoluteaddress="/paragraf/6/punkt/7/ledd/3/" id="paragraf-6-punkt-7-ledd-3">Fritaket etter første ledd gjelder ikke dersom foregående omregistrering var avgiftsfri etter bestemmelsene i avgiftsvedtakets § 2 nr. 1-3 og 5-8.</article><article class="legalP" data-absoluteaddress="/paragraf/6/punkt/7/ledd/4/" id="paragraf-6-punkt-7-ledd-4">For kjøretøy som er avregistrert innen 2 måneder fra siste registrering og blir dokumentert hogd eller levert til vraking på godkjent oppsamlingsplass, kan direktoratet på søknad refundere betalt avgift.</article><article class="legalP" data-absoluteaddress="/paragraf/6/punkt/7/ledd/5/" id="paragraf-6-punkt-7-ledd-5">2-månedersfristen skal regnes fra registreringsdato til og med samme dato i 2. etterfølgende måned. Når registreringsdato er siste dato i måneden, skal fristen regnes til og med siste dato i 2. etterfølgende måned. Dersom fristen utløper på en lørdag, søndag eller hellig-/høytidsdag, utskytes fristen til nærmeste virkedag som ikke er lørdag.</article></article></li><li data-li-identifier="8" data-name="8"><article class="listArticle" data-absoluteaddress="/paragraf/6/punkt/8/" id="paragraf-6-punkt-8"><span class="data-originalId">8</span><article class="legalP" data-absoluteaddress="/paragraf/6/punkt/8/ledd/1/" id="paragraf-6-punkt-8-ledd-1">Kjøpsheving av førstegangsregistrert kjøretøy</article><article class="legalP" data-absoluteaddress="/paragraf/6/punkt/8/ledd/2/" id="paragraf-6-punkt-8-ledd-2">Direktoratet kan på søknad gi fritak for avgiften ved omregistrering på ny eier av kjøretøy som etter første gangs registrering her i landet er tatt tilbake av selger som følge av hevet kjøp etter kjøpslovens bestemmelser.</article><article class="legalP" data-absoluteaddress="/paragraf/6/punkt/8/ledd/3/" id="paragraf-6-punkt-8-ledd-3">Det må fremlegges erklæring fra selger og kjøper om at kjøpet er hevet etter kjøpslovens bestemmelser, eventuelt utskrift av rettsprotokoll som bekrefter kjøpshevingen.</article></article></li><li data-li-identifier="9" data-name="9"><article class="listArticle" data-absoluteaddress="/paragraf/6/punkt/9/" id="paragraf-6-punkt-9"><span class="data-originalId">9</span><article class="legalP" data-absoluteaddress="/paragraf/6/punkt/9/ledd/1/" id="paragraf-6-punkt-9-ledd-1">Kjøpsheving av brukt kjøretøy</article><article class="legalP" data-absoluteaddress="/paragraf/6/punkt/9/ledd/2/" id="paragraf-6-punkt-9-ledd-2">Kjøper av brukt kjøretøy kan på søknad til direktoratet få refundert betalt omregistreringsavgift ved kjøpsheving etter kjøpslovens bestemmelser – på følgende vilkår:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/punkt/9/ledd/2/punkt/1/" id="paragraf-6-punkt-9-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/6/punkt/9/ledd/2/punkt/1/ledd/1/" id="paragraf-6-punkt-9-ledd-2-punkt-1-ledd-1">Det må fremlegges<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/punkt/9/ledd/2/punkt/1/ledd/1/punkt/1/" id="paragraf-6-punkt-9-ledd-2-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/6/punkt/9/ledd/2/punkt/1/ledd/1/punkt/1/ledd/1/" id="paragraf-6-punkt-9-ledd-2-punkt-1-ledd-1-punkt-1-ledd-1">erklæring fra kjøper og selger om at kjøpet er hevet etter krav fra kjøper i henhold til kjøpslovens bestemmelser.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/punkt/9/ledd/2/punkt/1/ledd/1/punkt/2/" id="paragraf-6-punkt-9-ledd-2-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/6/punkt/9/ledd/2/punkt/1/ledd/1/punkt/2/ledd/1/" id="paragraf-6-punkt-9-ledd-2-punkt-1-ledd-1-punkt-2-ledd-1">utskrift av rettsprotokoll som bekrefter slik kjøpsheving.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/punkt/9/ledd/2/punkt/2/" id="paragraf-6-punkt-9-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/6/punkt/9/ledd/2/punkt/2/ledd/1/" id="paragraf-6-punkt-9-ledd-2-punkt-2-ledd-1">Det må fremgå at kjøper har betalt eller blitt belastet avgiften.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/punkt/9/ledd/2/punkt/3/" id="paragraf-6-punkt-9-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/6/punkt/9/ledd/2/punkt/3/ledd/1/" id="paragraf-6-punkt-9-ledd-2-punkt-3-ledd-1">Det må foreligge bekreftelse på at kjøpesummen er tilbakebetalt kjøperen.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/punkt/9/ledd/2/punkt/4/" id="paragraf-6-punkt-9-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/6/punkt/9/ledd/2/punkt/4/ledd/1/" id="paragraf-6-punkt-9-ledd-2-punkt-4-ledd-1">Det må godtgjøres at selger ikke har refundert eller godskrevet kjøperen avgiften i forbindelse med hevingsoppgjøret.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/punkt/9/ledd/2/punkt/5/" id="paragraf-6-punkt-9-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/6/punkt/9/ledd/2/punkt/5/ledd/1/" id="paragraf-6-punkt-9-ledd-2-punkt-5-ledd-1">Krav om refusjon av avgiften kan gjøres gjeldende ved kjøpsheving innen 2 år fra det tidspunkt kjøretøyet ble omregistrert på kjøperen.</article></article></li></ul></article></article></li></ul></article><article class="legalArticle" data-lovdata-URL="LTI/forskrift/1986-07-02-1430/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Tjenestemenn fra tollvesenet skal i kontrolløyemed når som helst ha adgang til å foreta ettersyn i regnskapene til firmaer som driver omsetning av registreringspliktige kjøretøyer.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Eiere av og ansatte i firmaet plikter å yte de nevnte tjenestemenn den nødvendige hjelp og veiledning.</article></article><article class="legalArticle" data-lovdata-URL="LTI/forskrift/1986-07-02-1430/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Taushetsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Enhver som innehar offentlig verv, stilling eller oppdrag knyttet til avgiftsforvaltningen skal, med de begrensninger som følger av hans gjøremål, bevare taushet om det han i sitt arbeid har fått vite om noens forretnings-, drifts-, formues- og inntektsforhold og om andre økonomiske og personlige forhold som ikke er alminnelig kjent. Han må heller ikke gjøre bruk av sin viten om slike forhold i egen næringsvirksomhet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Bestemmelsene i første ledd er ikke til hinder for at opplysninger kan gis til annen offentlig myndighet for bruk i dennes arbeid med toll og andre avgifter til staten eller med skatter til stat eller kommune, eller for bruk i statistisk øyemed. Bestemmelsene gjelder heller ikke når allmenne hensyn tilsier at opplysningene gis og departementet samtykker i dette.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Den som mottar opplysninger i medhold av annet ledd, har selv taushetsplikt om disse.</article></article><article class="legalArticle" data-lovdata-URL="LTI/forskrift/1986-07-02-1430/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Direktoratet kan gi nærmere bestemmelser til presisering, utfylling og gjennomføring av denne forskrift, herunder beregning, tilbakebetaling og kontroll m.v.</article></article><article class="legalArticle" data-lovdata-URL="LTI/forskrift/1986-07-02-1430/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 1. august 1986.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Fra samme tidspunkt oppheves Finansdepartementets forskrift av 20. februar 1979 om avgift ved registrering av motorvogner og tilhengere (omregistreringsavgift) og forskrift av 12. desember 1977 om fritak for omregistreringsavgift.</article></article></main></body></html>