<!DOCTYPE html><html lang="no"><head><title>Lov om mesterbrev i håndverk og annen næring.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">LOV-1986-06-20-35</dd><dt class="dokid">DokumentID</dt><dd class="dokid">LTI/lov/1986-06-20-35</dd><dt class="ministry">Departement</dt><dd class="ministry"><ul><li>Nærings- og handelsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 13</dd><dt class="dateInForce">I kraft fra</dt><dd class="dateInForce">1986-08-04</dd><dt class="changesToDocuments">Endrer</dt><dd class="changesToDocuments"><ul><li>lov/1970-06-19-59</li><li>lov/1917-03-09</li><li>lov/1961-06-09-1</li><li>lov/1977-05-13-35</li><li>lov/1952-10-24</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1986-07-04</dd><dt class="titleShort">Korttittel</dt><dd class="titleShort">Mesterbrevloven</dd><dt class="title">Tittel</dt><dd class="title">Lov om mesterbrev i håndverk og annen næring.</dd><dt class="miscInformation">Annet om dokumentet</dt><dd class="miscInformation">Ot.prp.nr.30 (1985–1986), Innst.O.nr.62 (1985–1986) og Besl.O.nr.64 (1985–1986). Odels- og Lagtingsvedtak henholdsvis 13. og 17. juni 1986. Fremmet av Industridepartementet.</dd><dt class="refid">RefID</dt><dd class="refid">lov/1986-06-20-35</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om mesterbrev i håndverk og annen næring.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTI/lov/1986-06-20-35" id="dokument"><h1>Lov om mesterbrev i håndverk og annen næring.</h1><article class="defaultP" data-text-size="small">Endringer i følgende lover:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 9. mars 1917 om opphævelse av magistratsembederne m.v.</article></article></li><li data-li-identifier="2." data-name="2."><article class="listArticle" data-text-size="small" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov 9. juni 1961 nr. 1 om skytevåpen og ammunisjon m.v.</article></article></li><li data-li-identifier="3." data-name="3."><article class="listArticle" data-text-size="small" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov 13. mai 1977 nr. 35 om regnskapsplikt.</article></article></li><li data-li-identifier="4." data-name="4."><article class="listArticle" data-text-size="small" data-absoluteaddress="/punkt/4/" id="punkt-4"><span class="data-originalId">4.</span><article class="legalP" data-absoluteaddress="/punkt/4/ledd/1/" id="punkt-4-ledd-1">Lov 24. oktober 1952 om godkjenning av entreprenørar som driv med husbygging eller anna byggarbeid.</article></article></li></ul></article><article class="legalArticle" data-lovdata-URL="LTI/lov/1986-06-20-35/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Kongen kan bestemme at det for fag innen håndverk og annen næring skal kunne utstedes mesterbrev til personer som tilfredsstiller nærmere fastsatte kvalifikasjonskrav.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Den som tildeles mesterbrev får rett til å kalle seg mester.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Uten gyldig mesterbrev må ingen tillegge seg eller sin virksomhet betegnelsen mester i forbindelse med angivelse av et bestemt fag. Heller ikke må noen tillegge seg en betegnelse som sedvanlig bare brukes av næringsdrivende med mesterbrev eller som av andre grunner er egnet til å fremkalle forveksling med slike næringsdrivende eller deres virksomhet.</article><article class="legalP" data-absoluteaddress="/paragraf/1/ledd/4/" id="paragraf-1-ledd-4">Den som forsettlig eller uaktsomt overtrer bestemmelsene i foregående ledd straffes med bøter.</article></article><article class="legalArticle" data-lovdata-URL="LTI/lov/1986-06-20-35/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kongen tildeler etter søknad mesterbrev til den som oppfyller de kvalifikasjonskrav som blir stilt i medhold av denne lov.</article></article><article class="legalArticle" data-lovdata-URL="LTI/lov/1986-06-20-35/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Mesterbrev kan nektes tildelt eller tilbakekalles fra den som under utøving av næringsvirksomhet har gjort seg skyldig i mislige forhold eller har vist grov forsømmelighet. Tildelt mesterbrev kan dessuten tilbakekalles om innehaveren ikke lenger oppfyller de kvalifikasjonskrav som nevnt i § 2.</article></article><article class="legalArticle" data-lovdata-URL="LTI/lov/1986-06-20-35/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Vedtak etter §§ 2, 3 og 9 første og annet ledd kan påklages til en av Kongen særskilt oppnevnt klageinstans som avgjør saken.</article></article><article class="legalArticle" data-lovdata-URL="LTI/lov/1986-06-20-35/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kongen kan bestemme at søker om mesterbrev skal betale et behandlingsgebyr og at innehavere av mesterbrev skal betale et årsgebyr. Kongen bestemmer hvem som skal innkreve og disponere midlene. Er fastsatt årsgebyr ikke betalt innen en måned etter påkrav i rekommandert brev, bortfaller retten til å kalle seg mester.</article></article><article class="legalArticle" data-lovdata-URL="LTI/lov/1986-06-20-35/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kongen kan delegere sin myndighet etter § 1-3 og § 9 til en mesterbrevnemnd som oppnevnes av Kongen.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Mesterbrevnemnda skal bestå av 5 medlemmer, herav oppnevnes l medlem etter forslag fra Norges Håndverkerforbund, l medlem etter forslag fra Landsorganisasjonen i Norge, 2 medlemmer etter forslag fra Rådet for fagopplæring i arbeidslivet og l medlem etter forslag fra vedkommende departement.</article></article><article class="legalArticle" data-lovdata-URL="LTI/lov/1986-06-20-35/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Kongen kan gi forskrifter til utfylling og gjennomføring av denne lov.</article></article><article class="legalArticle" data-lovdata-URL="LTI/lov/1986-06-20-35/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Loven her trer i kraft fra den tid Kongen bestemmer.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fra samme tid oppheves lov av 19. juni 1970 nr. 59 om handverksnæring. Kongen kan likevel bestemme at reglene i nevnte lov og forskrifter gitt i medhold av den, skal gjelde inntil videre for enkelte fag eller deler av fag.</article></article><article class="legalArticle" data-lovdata-URL="LTI/lov/1986-06-20-35/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Den som før denne lov trer i kraft innehar håndverksbrev eller håndverksrett etter håndverksloven av 19. juni 1970 eller er godkjent som entreprenør i husbygging i mur og stein eller i tre etter entreprenørloven av 24. oktober 1952, tildeles mesterbrev ved å la seg registrere hos den som tildeler mesterbrev etter § 2, jfr. § 6.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Når særlige grunner gjør det rimelig kan mesterbrev også tildeles søker som uten å ha de i foregående ledd nevnte kvalifikasjoner, driver håndverksvirksomhet og har lang praksis i faget når loven her trer i kraft.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Søknad om registrering etter første – og om mesterbrev etter annet ledd -må sendes innen ett år etter denne lovs ikrafttreden. Når særlige grunner gjør det rimelig kan det gjøres unntak fra søknadsfristen.</article></article><article class="legalArticle" data-lovdata-URL="LTI/lov/1986-06-20-35/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fra den tid loven her trer i kraft, gjøres disse endringer i andre lover:</article> <article class="defaultP" margin-top="true">Lov 9. mars 1917 om opphævelse av magistratsembederne m.v., § 12, skal lyde:</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">"De forretninger, som med hensyn til utøvelsen av forskjellige næringsdrifter er tillagt magistraten (lov om handelsnæring av 16. juli 1907), (lov om salg og skjænking av brændevin m.v av 17 mai 1904 og lov om adgang til at føre fartøi m.v. av 7. april 1916 § 16) blir herefter at utføre av den tjenestemand, som Kongen bestemmer".</article> <article class="defaultP" margin-top="true">Lov 9. juni 1961 nr. 1 om skytevåpen og ammunisjon m.v. – § 20, siste setning skal lyde:</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">"Børsemaker med mesterbrev etter lov om mesterbrev i håndverk og annen næring, trenger ikke bevilling som nevnt i første punktum, men plikter før tilvirkningen tar til å sende melding til vedkommende departement."</article> <article class="defaultP" margin-top="true">Lov 13. mai 1977 nr. 35 om regnskapsplikt § 3,2. ledd 2. setning, skal lyde:</article><article class="legalP" data-absoluteaddress="/paragraf/10/ledd/4/" id="paragraf-10-ledd-4">"Første ledd gjelder heller ikke for den som driver kredittopplysning eller handelsvirksomhet med dertil innkjøpte varer eller virksomhet i medhold av mesterbrev etter lov om mesterbrev i håndverk og annen næring eller som medhold av bevilling driver entreprenørvirksomhet, apotek, restaurant, hotell, fondsmegling, aksjemegling, eiendomsmegling, advokatvirksomhet eller inkasso-, auksjons-, og rettshjelpsvirksomhet."</article> <article class="defaultP" margin-top="true">Lov 24. oktober 1952 om godkjenning av entreprenørar som driv med husbygging eller anna byggarbeid:</article> <article class="defaultP" margin-top="true">§ 4 nr. 4 skal lyde:</article><article class="legalP" data-absoluteaddress="/paragraf/10/ledd/5/" id="paragraf-10-ledd-5">"Den som har mesterbrev i murer eller tømrerfaget etter lov om mesterbrev i håndverk og annen næring treng ikkje godkjenning for å taka på seg dei arbeid som høyrer inn under faget. Arbeidet kan ikkje setjast bort til andre."</article> <article class="defaultP" margin-top="true">§ 8, bokstav A andre ledd nr. 3 andre ledd bokstav c, skal lyde:</article><article class="legalP" data-absoluteaddress="/paragraf/10/ledd/6/" id="paragraf-10-ledd-6">"Mesterbrev etter lov om mesterbrev i håndverk og annen næring."</article> <article class="defaultP" margin-top="true">§ 8, bokstav A andre ledd nr. 3 tredje ledd bokstav c, skal lyde:</article><article class="legalP" data-absoluteaddress="/paragraf/10/ledd/7/" id="paragraf-10-ledd-7">"Mesterbrev i murer eller tømrerfaget etter lov om mesterbrev i håndverk og annen næring."</article></article></main></body></html>