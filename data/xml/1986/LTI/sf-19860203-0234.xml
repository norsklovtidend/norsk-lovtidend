<!DOCTYPE html><html lang="no"><head><title>Forskrift om permisjon ved svangerskap, fødsel, adopsjon og i barnets første leveår.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:15</dd><dt class="legacyID">Datokode</dt><dd class="legacyID">FOR-1986-02-03-234</dd><dt class="dokid">DokumentID</dt><dd class="dokid">LTI/forskrift/1986-02-03-234</dd><dt class="ministry">Departement</dt><dd class="ministry"><ul><li>Handels- og skipsfartsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 3</dd><dt class="dateInForce">I kraft fra</dt><dd class="dateInForce">1986-03-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§13</li><li>forskrift/1986-01-31-221</li></ul></dd><dt class="dateOfPublication">Kunngjort</dt><dd class="dateOfPublication">1986-02-19</dd><dt class="title">Tittel</dt><dd class="title">Forskrift om permisjon ved svangerskap, fødsel, adopsjon og i barnets første leveår.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for sjømenn 3. februar 1986 med hjemmel i sjømannslov 30. mai 1975 nr. 18 § 13 nr. 3, jf kgl.res. av 31. januar 1986 nr. 221.</dd><dt class="refid">RefID</dt><dd class="refid">forskrift/1986-02-03-234</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om permisjon ved svangerskap, fødsel, adopsjon og i barnets første leveår.<ul class="tocSubUl"><li>§ 1. Virkeområde.</li><li>§ 2. Opplysningsplikt.</li><li>§ 3. Beregningstidspunktet for permisjon.</li><li>§ 4. Gravides rett til permisjon.</li><li>§ 5. Skipsførerens eller rederiets rett til å kreve at permisjon søkes.</li><li>§ 6. Rett til annen stilling i rederiet.</li><li>§ 7. Rett til fri hjemreise.</li><li>§ 8. Farens rett til permisjon ved nedkomst.</li><li>§ 9. Foreldrenes rett til permisjon i barnets første leveår.</li><li>§ 10. Adopsjon.</li><li>§ 11. Varslingsplikt.</li><li>§ 12. Ikrafttreden.</li></ul></li></ul></dd></dl></header><main class="documentBody" data-lovdata-URL="LTI/forskrift/1986-02-03-234" id="dokument"><h1>Forskrift om permisjon ved svangerskap, fødsel, adopsjon og i barnets første leveår.</h1><article class="legalArticle" data-lovdata-URL="LTI/forskrift/1986-02-03-234/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Med de unntak og særbestemmelser som følger av forskrift om sjømannslovens virkeområde, gjelder denne forskrift for arbeidstakere på norske skip, fiske- og fangstfartøyer samt borefartøyer og andre flyttbare innretninger.</article></article><article class="legalArticle" data-lovdata-URL="LTI/forskrift/1986-02-03-234/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Opplysningsplikt.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Kvinnelig arbeidstaker bør av hensyn til fosteret og henne selv melde fra til skipsføreren eller rederiet når hun får kjennskap til at hun er gravid.</article></article><article class="legalArticle" data-lovdata-URL="LTI/forskrift/1986-02-03-234/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Beregningstidspunktet for permisjon.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Permisjonstiden etter denne forskrift regnes fra det tidspunkt tilgodehavende ferie og fritid er avspasert.</article></article><article class="legalArticle" data-lovdata-URL="LTI/forskrift/1986-02-03-234/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gravides rett til permisjon.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Gravid arbeidstaker som ved erklæring fra lege godtgjør at hun av medisinske grunner ikke bør fortsette i sin stilling om bord av hensyn til egen helse eller fosteret, kan kreve permisjon.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Permisjon kan alltid kreves når svangerskapet er minst seks måneder fremskredet.</article></article><article class="legalArticle" data-lovdata-URL="LTI/forskrift/1986-02-03-234/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Skipsførerens eller rederiets rett til å kreve at permisjon søkes.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Skipsføreren eller rederiet kan kreve at kvinnen søker permisjon fra tjenesten om bord når svangerskapet er minst seks måneder fremskredet. Er kvinnen i tjeneste i innenriks fart, gjelder dette likevel ikke om hun ønsker å fortsette i tjenesten og hun ved legeerklæring kan dokumentere at dette kan skje uten fare for henne selv, fosteret eller den forestående fødsel.</article></article><article class="legalArticle" data-lovdata-URL="LTI/forskrift/1986-02-03-234/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rett til annen stilling i rederiet.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom det er praktisk mulig og hun selv ønsker det, kan gravid arbeidstaker omplasseres til annet høvelig arbeide i rederiets tjeneste i land.</article></article><article class="legalArticle" data-lovdata-URL="LTI/forskrift/1986-02-03-234/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rett til fri hjemreise.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Gravid arbeidstaker med bosted i Norge som har fått permisjon etter bestemmelsene i §§ 4 eller 5 har rett til fri hjemreise med underhold for statens regning. Kvinner bosatt utenfor Norge har den samme rett, men rederiet dekker utgiftene.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Finner fødselen sted i utlandet eller mens kvinnen er i tjeneste om bord, hjemsendes hun og barnet i samsvar med bestemmelsene i første ledd.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Rett til fri hjemreise etter annen bestemmelse i lov eller avtale går foran bestemmelsene i første og annet ledd.</article></article><article class="legalArticle" data-lovdata-URL="LTI/forskrift/1986-02-03-234/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Farens rett til permisjon ved nedkomst.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">I forbindelse med fødselen har faren rett til fire ukers omsorgspermisjon dersom han bor sammen med moren og skal nytte tiden til omsorg for familie og hjem.</article></article><article class="legalArticle" data-lovdata-URL="LTI/forskrift/1986-02-03-234/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Foreldrenes rett til permisjon i barnets første leveår.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Foreldrene har rett til ytterligere permisjon i barnets første leveår, men slik at permisjonen til sammen for de to foreldrene ikke overstiger ett år regnet fra fødselen.</article></article><article class="legalArticle" data-lovdata-URL="LTI/forskrift/1986-02-03-234/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Adopsjon.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Ved adopsjon har adoptivforeldrene rett til omsorgspermisjon i til sammen 46 uker i barnets første leveår, eller i inntil tre måneder dersom barnet er under 15 år.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Retten etter første ledd gjelder fra det tidspunkt adoptivforeldrene overtar omsorgen for barnet, selv om det er før adopsjonsbevilling blir gitt.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Denne paragraf gjelder ikke ved stebarnadopsjon.</article></article><article class="legalArticle" data-lovdata-URL="LTI/forskrift/1986-02-03-234/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Varslingsplikt.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Arbeidstaker som ønsker å gjøre bruk av retten til permisjon etter denne forskrift, skal varsle skipsføreren eller rederiet snarest mulig, slik at nødvendig avløser kan skaffes.</article></article><article class="legalArticle" data-lovdata-URL="LTI/forskrift/1986-02-03-234/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttreden.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer i kraft 3. mars 1986.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Fra samme tid oppheves forskrift om rett for kvinnelig arbeidstaker om bord i norsk skip til å kreve avskjed og fri hjemreise ved graviditet fastsatt ved kgl.res. av 21. august 1959 i medhold av sjømannslov 17. juli 1953 § 35 annet ledd, jf kgl.res. av 5. juli 1963.</article></article></main></body></html>