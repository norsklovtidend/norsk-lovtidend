<!DOCTYPE html><html lang="no"><head><title>Forskrift om tilskott til å trekke ringnotfartøyer ut av konsesjonspliktig fiske.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:17</dd><dt class="legacyID">Datokode</dt><dd class="legacyID">FOR-1986-10-31-2003</dd><dt class="dokid">DokumentID</dt><dd class="dokid">LTI/forskrift/1986-10-31-2003</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 22</dd><dt class="dateInForce">I kraft fra</dt><dd class="dateInForce">1986-10-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1983-08-05-1336</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1986-11-14</dd><dt class="title">Tittel</dt><dd class="title">Forskrift om tilskott til å trekke ringnotfartøyer ut av konsesjonspliktig fiske.</dd><dt class="miscInformation">Annet om dokumentet</dt><dd class="miscInformation">Fastsatt ved Kronprinsreg.res, av 31. oktober 1986 i medhold av Stortingets vedtak av 16. desember 1985, jfr. St.prp. nr. 1 (1985-86), Tillegg nr. 14. Fremmet av Fiskeridepartementet.</dd><dt class="refid">RefID</dt><dd class="refid">forskrift/1986-10-31-2003</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til å trekke ringnotfartøyer ut av konsesjonspliktig fiske.<ul class="tocSubUl"><li>§ 1. Forskriftens omfang og formål.</li><li>§ 2. Vilkår for tilskott.</li><li>§ 3. Tilskott.</li><li>§ 4. Særskilt tilskott.</li><li>§ 5. Bortfall av konsesjon.</li><li>§ 6. Krav om destruksjon.</li><li>§ 7. Søknadsprosedyre.</li><li>§ 8. Utbetaling av tilskott.</li><li>§ 9. Kontroll.</li><li>§ 10. Delegering.</li><li>§ 11. Bemyndigelse.</li><li>§ 12. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1986-10-31-2003" id="dokument"><h1>Forskrift om tilskott til å trekke ringnotfartøyer ut av konsesjonspliktig fiske.</h1><article class="legalArticle" data-lovdata-URL="LTI/forskrift/1986-10-31-2003/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens omfang og formål.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Av midler stilt til rådighet kan Fiskeridepartementet gi tilskott til merkeregistrerte fartøyer som har ringnotkonsesjon for fiske etter sild, makrell, lodde, kolmule eller brisling, jfr. forskrifter av 2. mars 1979 om adgang til å delta i fisket med ringnot.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Formålet med ordningen er å redusere fangstkapasiteten og dermed, bedre økonomien for den gjenværende del av ringnotflåten.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Det kan gis tilskott ved:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/1/ledd/3/punkt/1/" id="paragraf-1-ledd-3-punkt-1"><span class="data-originalId">a.</span><article class="legalP" data-absoluteaddress="/paragraf/1/ledd/3/punkt/1/ledd/1/" id="paragraf-1-ledd-3-punkt-1-ledd-1">kondemnering av fartøyet,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/1/ledd/3/punkt/2/" id="paragraf-1-ledd-3-punkt-2"><span class="data-originalId">b.</span><article class="legalP" data-absoluteaddress="/paragraf/1/ledd/3/punkt/2/ledd/1/" id="paragraf-1-ledd-3-punkt-2-ledd-1">salg av fartøyet til annen virksomhet enn norsk fiske.</article></article></li></ul></article></article><article class="legalArticle" data-lovdata-URL="LTI/forskrift/1986-10-31-2003/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Vilkår for tilskott.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott kan ytes til fartøy som har vært i vedkommende søkers eie i minst 2 år. Det skal ikke være hinder for å gi tilskott at fartøyet i løpet av de siste 2 år er overtatt av den tidligere eiers barn, barnebarn eller ektefelle.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Tilskott til kondemnering kan kun ytes til fartøy som er minst 20 år.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Tilskott kan bare gis når fartøyet som går ut innebærer en reell reduksjon av den totale kapasitet i ringnotflåten.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Fiskeridepartementet kan i særlige tilfeller dispensere fra bestemmelsene i første og andre ledd i denne paragraf.</article></article><article class="legalArticle" data-lovdata-URL="LTI/forskrift/1986-10-31-2003/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilskott.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Tilskott pr. fartøy kan ytes med inntil:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">ved kondemnering: 1.500,- kr. pr. hl. Konsesjonskapasitet, maksimalt 9 mill. kr. Maksimalt tilskott settes til 10. mill kr. dersom fartøyet er særlig sterkt gjeldsbelastet.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">ved salg: 900,- kr. pr. hl. Konsesjonskapasitet, maksimalt 6. mill kr.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Ved fastsettelse av tilskottet skal en blant annet legge fartøyets størrelse, aktivitet og standard til grunn.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Salgstilskott skal bare gis i særlige tilfeller, og når fartøyet ikke vil bli satt inn i fiske på fiskebestander norske fiskere beskatter. Ved avgjørelsen om salgstilskott skal gis, skal det også legges vekt på distriktsmessige og generelle fiskerimessige hensyn.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Samlet kondemneringstilskott eller summen av salgstilskott og salgspris må ikke overstige fartøyets markedsverdi.</article></article><article class="legalArticle" data-lovdata-URL="LTI/forskrift/1986-10-31-2003/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Særskilt tilskott.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Av særskilte midler kan det gis tilskott til kondemnering av fartøy i tillegg til satsene under § 3 punkt a dersom det er nødvendig for at fartøyet vil bli tatt ut av fiske. Det skal ved tildeling av slikt tilskott også legges vekt på den betydning det vil få for økonomien for den gjenværende flåte at fartøyet trekkes ut.</article></article><article class="legalArticle" data-lovdata-URL="LTI/forskrift/1986-10-31-2003/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Bortfall av konsesjon.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Permanente konsesjoner som fartøyet hadde pr. 1. juli 1986 i medhold av lov av 16. juni 1972 nr. 57 om deltakelse i fisket og etter lov av 20. april 1951 om fiske med trål, samt årlige konsesjoner gitt i medhold av lov av 16. juni 1939 nr. 7 om fangst av hval og lov av 14. desember 1951 om fangst av sel, faller bort når det ytes tilskott i medhold av denne forskrift.</article></article><article class="legalArticle" data-lovdata-URL="LTI/forskrift/1986-10-31-2003/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Krav om destruksjon.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fartøy som er tildelt kondemneringstilskott etter denne forskrift, skal hugges opp eller tilintetgjøres og kan heller ikke midlertidig nyttes til annen virksomhet.</article></article><article class="legalArticle" data-lovdata-URL="LTI/forskrift/1986-10-31-2003/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Søknadsprosedyre.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Søknad om tilskott sendes gjennom fiskerisjefen i søkerens hjemfylke. Med søknaden skal følge:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">fartøyets målebrev og konsesjonsdokument</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">panteattest.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/7/ledd/1/punkt/3/" id="paragraf-7-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/7/ledd/1/punkt/3/ledd/1/" id="paragraf-7-ledd-1-punkt-3-ledd-1">erklæring fra søker om at han er innforstått med at fartøyets konsesjoner faller bort</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/7/ledd/1/punkt/4/" id="paragraf-7-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/7/ledd/1/punkt/4/ledd/1/" id="paragraf-7-ledd-1-punkt-4-ledd-1">dokumentasjon av at vilkårene under § 2 er oppfylt</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/7/ledd/1/punkt/5/" id="paragraf-7-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/7/ledd/1/punkt/5/ledd/1/" id="paragraf-7-ledd-1-punkt-5-ledd-1">regnskap for de to siste år.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fiskerisjefen lar holde synfaring over fartøyet ved Fiskarbankens faste takstnemnd i kommunen. Fiskerisjefen gir sin uttalelse om søknaden og sender denne sammen med synfaringsrapport og andre dokumenter til Fiskarbanken.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Et utvalg oppnevnt av Fiskeridepartementet med representanter fra Fiskeridirektøren, Statens Fiskarbank og Norges Fiskarlag skal avgi innstilling om hvorvidt tilskott skal gis og i tilfelle hvor stort. Innkomne søknader skal gis en samlet behandling med begrunnet innstilling for søknadene. Fiskeridepartementet avgjør om tilskott skal gis. Statens Fiskarbank administrerer ordningen og står for utbetalingen av tilskottene.</article></article><article class="legalArticle" data-lovdata-URL="LTI/forskrift/1986-10-31-2003/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Utbetaling av tilskott.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Før utbetaling av tilskott kan finne sted. må det legges fram:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">erklæring fra lensmann/politi eller havnemyndighet/havnefogd om at skroget, eventuelt med motoren, er tilintetgjort eller erklæring fra skipsverft eller etablert skipsopphuggeri om at fartøyet er mottatt ved verftet/opphuggeriet og at det vil bli opphugget.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">stadfesting fra merkelovens tilsynsmann om at fartøyet er utmeldt av registeret over merkepliktige fiskefartøyer.</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved utbetaling av salgstilskott kommer bokstav b til anvendelse. I tillegg skal det før utbetaling av salgstilskott foreligge en avtale mellom partene hvoretter kjøperen forplikter seg til å rette seg etter vilkårene for salgstilskott. Det må klart framgå at avtalen anses misligholdt dersom kjøperen bryter de fastsatte vilkår, slik at selgeren kan kreve regress hos kjøperen for myndighetenes krav om tilbakebetaling av tilskottet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Konsesjonsdokumentene skal sendes Statens Fiskarbank for videre-sendelse til Fiskeridirektøren, jfr. § 9 i lov av 16. juni 1972 om regulering av deltakelsen i fisket.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Tilskott skal så langt det rekker, dekke tinglyste panteheftelser på det kondemnerte fartøy, med mindre pantehaveren frafaller sin rett.</article></article><article class="legalArticle" data-lovdata-URL="LTI/forskrift/1986-10-31-2003/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Kontroll.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Tilskott utbetales under forbehold om korrigering etter at det er foretatt kontroll av Subsidiekontrollen, Fiskeridepartementet eller Riksrevisjonen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Den som søker om tilskott anses samtidig å ha gitt instansene i første ledd nødvendige fullmakter til å kontrollere de gitte opplysninger.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Tilskott utbetalt på bakgrunn av uriktig gitte opplysninger kan kreves tilbakebetalt.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Brudd på fastsatte vilkår kan medføre krav om tilbakebetaling av tilskottet. I saker om salgstilskott anses selger som ansvarlig for at fartøyet ikke nyttes i strid med fastsatte vilkår, jfr. § 8 annet ledd.</article></article><article class="legalArticle" data-lovdata-URL="LTI/forskrift/1986-10-31-2003/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Delegering.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fiskeridepartementet kan delegere den myndighet som tilligger departementet etter § 1.</article></article><article class="legalArticle" data-lovdata-URL="LTI/forskrift/1986-10-31-2003/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bemyndigelse.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Fiskeridepartementet bemyndiges til å oppheve denne forskrift.</article></article><article class="legalArticle" data-lovdata-URL="LTI/forskrift/1986-10-31-2003/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Denne forskrift trer ikraft straks. Samtidig oppheves forskrifter om tilskott til å trekke ringnotfartøyer ut av konsesjonspliktig fiske fastsatt ved kgl.res. av 5. august 1983 nr. 1336.</article></article></main></body></html>