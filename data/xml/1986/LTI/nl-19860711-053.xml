<!DOCTYPE html><html lang="no"><head><title>Lov om eksamensrett for og statstilskudd til private høyskoler (privathøyskoleloven).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:30</dd><dt class="legacyID">Datokode</dt><dd class="legacyID">LOV-1986-07-11-53</dd><dt class="dokid">DokumentID</dt><dd class="dokid">LTI/lov/1986-07-11-53</dd><dt class="ministry">Departement</dt><dd class="ministry"><ul><li>Kultur- og vitenskapsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 15</dd><dt class="dateInForce">I kraft fra</dt><dd class="dateInForce">1986-07-11</dd><dt class="changesToDocuments">Endrer</dt><dd class="changesToDocuments"><ul><li>lov/1913-05-16-3</li><li>lov/1902-05-14-1</li><li>lov/1971-12-17-106</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1986-07-28</dd><dt class="titleShort">Korttittel</dt><dd class="titleShort">Privathøyskoleloven</dd><dt class="title">Tittel</dt><dd class="title">Lov om eksamensrett for og statstilskudd til private høyskoler (privathøyskoleloven).</dd><dt class="miscInformation">Annet om dokumentet</dt><dd class="miscInformation">Ot.prp.nr.69 (1984–1985) og Ot.prp.nr.8 (1985–1986), Innst.O.nr.58 (1985–1986) og Besl.O.nr.66 (1985–1986). Odels- og Lagtingsvedtak hhv. 13. og 17. juni 1986. Fremmet av Kultur- og vitenskapsdepartementet.</dd><dt class="refid">RefID</dt><dd class="refid">lov/1986-07-11-53</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om eksamensrett for og statstilskudd til private høyskoler (privathøyskoleloven).<ul class="tocSubUl"><li>Kap. l Formål m.m.<ul class="tocSubUl"><li>§ 1. Formål</li><li>§ 2. Virkeområde</li></ul></li><li>Kap. 2 Generelle vilkår for eksamensrett eller statstilskudd<ul class="tocSubUl"><li>§ 3. Styre</li><li>§ 4. Høyskoleråd</li><li>§ 5. Undervisningspersonale</li><li>§ 6. Studieplaner og eksamen</li><li>§ 7. Opptak au studenter</li><li>§ 8. Utvisning</li></ul></li><li>Kap. 3 Eksamensrett<ul class="tocSubUl"><li>§ 9. Godkjennelse av eksamener og grader</li><li>§ 10. Titler</li></ul></li><li>Kap. 4 Statstilskudd<ul class="tocSubUl"><li>§ 11. Spesielle vilkår</li><li>§ 12. Tilskudd</li><li>§ 13. Budsjett og regnskap</li></ul></li><li>Kap. 5 Forskjellige bestemmelser<ul class="tocSubUl"><li>§ 14. Taushetsplikt</li><li>§ 15. Tilsyn</li><li>§ 16. Innførselsavgifter</li><li>§ 17. Ikrafttredelse. Overgangsbestemmelse</li><li>§ 18. Opphevelse og endring av andre lover</li></ul></li></ul></li></ul></dd></dl></header><main class="documentBody" data-lovdata-URL="LTI/lov/1986-07-11-53" id="dokument"><h1>Lov om eksamensrett for og statstilskudd til private høyskoler (privathøyskoleloven).</h1><article class="defaultP" data-text-size="small">Oppheving av:<ul class="defaultList" data-text-size="small"><li data-li-identifier="1." data-name="1."><article class="listArticle" data-text-size="small" data-absoluteaddress="/punkt/1/" id="punkt-1"><span class="data-originalId">1.</span><article class="legalP" data-absoluteaddress="/punkt/1/ledd/1/" id="punkt-1-ledd-1">Lov 16. mai 1913 nr. 3 om eksamensret for det Teologiske Menighetsfakultet.</article></article></li></ul></article><article class="defaultP" data-text-size="small">Endringer i:<ul class="defaultList"><li data-li-identifier="2." data-name="2."><article class="listArticle" data-absoluteaddress="/punkt/2/" id="punkt-2"><span class="data-originalId">2.</span><article class="legalP" data-absoluteaddress="/punkt/2/ledd/1/" id="punkt-2-ledd-1">Lov 14. mai 1902 nr. 1 om det praktisk teologiske Seminar.</article></article></li><li data-li-identifier="3." data-name="3."><article class="listArticle" data-absoluteaddress="/punkt/3/" id="punkt-3"><span class="data-originalId">3.</span><article class="legalP" data-absoluteaddress="/punkt/3/ledd/1/" id="punkt-3-ledd-1">Lov 17. desember 1971 nr. 106 om kristendomsundervisning ved vidaregåande skole, høgskole og universitet.</article></article></li></ul></article><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/lov/1986-07-11-53/KAPITTEL_1" data-partID="k1"><h2>Kap. l Formål m.m.</h2><article class="legalArticle" data-lovdata-URL="LTI/lov/1986-07-11-53/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Loven skal bidra til å sikre drift av private høyskoler som faglig er på høyde med statlige.</article></article><article class="legalArticle" data-lovdata-URL="LTI/lov/1986-07-11-53/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Loven gjelder for de private høyskoler som får statlig tilskudd eller gir eksamen godkjent etter denne lov.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/lov/1986-07-11-53/KAPITTEL_2" data-partID="k2"><h2>Kap. 2 Generelle vilkår for eksamensrett eller statstilskudd</h2><article class="legalArticle" data-lovdata-URL="LTI/lov/1986-07-11-53/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Styre</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Høyskolen skal ha et kollegialt styre som ansvarlig organ.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Høyskolens eier fastsetter antallet styremedlemmer, skal gi plass til minst ett medlem valgt av og fra hver av gruppene ansatte og studenter og oppnevner selv de øvrige medlemmer.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Høyskolens eier kan oppnevne alle styrets medlemmer om høyskolen har et høyskoleråd med medlemmer fra ansatte og studenter, jf. § 4.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Styret fastsetter de reglementer og instrukser som skal gjelde på høyskolen og ansetter personalet.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Styrets leder skal sørge for at det holdes møte så ofte det trenges. Medlem av styret og høyskoleeieren kan kreve at styret sammenkalles.</article></article><article class="legalArticle" data-lovdata-URL="LTI/lov/1986-07-11-53/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Høyskoleråd</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Hvis styret ikke er sammensatt i samsvar med § 3 annet ledd skal høyskolen ha et høyskoleråd sammensatt av medlemmer utpekt av de ansatte og studentene.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Høyskoleeieren fastsetter antallet rådsmedlemmer.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Et flertall av medlemmene skal være fra undervisningspersonalet. De øvrige ansatte og studentene skal ha minst ett medlem hver. Høyskoleeieren fastsetter fordelingen på gruppene.</article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Høyskolerådet uttaler seg om høyskolens faglige virksomhet, stillingsbehov og andre saker som forelegges av styret eller som rådet selv tar opp.</article></article><article class="legalArticle" data-lovdata-URL="LTI/lov/1986-07-11-53/§5" data-name="§5" data-partID="§5" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Undervisningspersonale</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Undervisningspersonalet ved høyskolen må ha faglige kvalifikasjoner på samme nivå som undervisningspersonalet ved statlige høyskoler og universiteter.</article></article><article class="legalArticle" data-lovdata-URL="LTI/lov/1986-07-11-53/§6" data-name="§6" data-partID="§6" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Studieplaner og eksamen</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Høyskolen må drive sin virksomhet etter studieplaner og eksamensreglementer godkjent av Kongen.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Klage på sensorvedtak eller andre forhold ved eksamen skal behandles etter regler som i alt vesentlig svarer til ordningen for statlige universitets- og høyskoleeksamener.</article></article><article class="legalArticle" data-lovdata-URL="LTI/lov/1986-07-11-53/§7" data-name="§7" data-partID="§7" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Opptak au studenter</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Høyskolen skal ha et reglement for opptak av studentene.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Den studieforberedende utdannelse skal i omfang og nivå i alt vesentlig svare til kravene ved statlige universiteter og høyskoler. Når særlige hensyn taler for det, kan Kongen gjøre unntak fra denne bestemmelse.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Reglementet skal ha bestemmelser om klageadgang og behandlingen av klager i en særskilt nemnd oppnevnt av styret.</article></article><article class="legalArticle" data-lovdata-URL="LTI/lov/1986-07-11-53/§8" data-name="§8" data-partID="§8" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utvisning</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Styret kan utvise en student for en bestemt tid eller for alltid hvis studenten har gjort seg skyldig i grovt brudd mot de bestemmelser som gjelder på høyskolen eller i uverdig adferd som i betydelig grad kan skade høyskolen eller dens studenter i det allmenne omdømme. Til beslutning om utvisning kreves det 2/3 flertall.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Til å forberede saken og gjøre forslag for styret om avgjørelsen, skal styret oppnevne et utvalg på tre medlemmer. Lederen skal fylle de lovbestemte vilkår for å være dommer. Høyskoleeieren og styrets medlemmer kan ikke oppnevnes til utvalget. Utvalget bør møte i styret under behandlingen av saken.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Vedtaket om utvisning kan påklages til klagenemnd oppnevnt av styret.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/lov/1986-07-11-53/KAPITTEL_3" data-partID="k3"><h2>Kap. 3 Eksamensrett</h2><article class="legalArticle" data-lovdata-URL="LTI/lov/1986-07-11-53/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Godkjennelse av eksamener og grader</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Når kravene i kap. 2 er tilfredsstilt og det godtgjøres faglig jevngodhet, skal Kongen etter søknad godkjenne en privat høyskoles eksamen eller grad som universitets- eller høyskoleeksamen eller -grad fastsatt med hjemmel i lov 19. juni 1970 nr. 58 om eksamener og grader ved universiteter og høyskoler § 2. Godkjennelse kan gis også om deler av utdannelsen er fra en annen institusjon.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Kongen kan godkjenne andre eksamener og grader når de faglig er på nivå med dem som er fastsatt med hjemmel i loven nevnt i første ledd.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Kongen kan gi forskrift om oppnevnelse av sensorer.</article></article><article class="legalArticle" data-lovdata-URL="LTI/lov/1986-07-11-53/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Titler</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Eksamen eller grad godkjent etter § 9 første ledd gir rett til å bruke tilsvarende tittel.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">For eksamen eller grad godkjent etter § 9 annet ledd kan Kongen gi enerett til særskilt tittel.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Den som forsettlig eller uaktsomt bruker tittel i strid med eneretten, alene eller som del av en tittel, straffes med bøter.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/lov/1986-07-11-53/KAPITTEL_4" data-partID="k4"><h2>Kap. 4 Statstilskudd</h2><article class="legalArticle" data-lovdata-URL="LTI/lov/1986-07-11-53/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Spesielle vilkår</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">For å få tilskudd etter denne lov må høyskolen tilfredsstille kravene i kap. 2, ha vært i drift i minst ett år og<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/4/paragraf/1/ledd/1/punkt/1/" id="kapittel-4-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/4/paragraf/1/ledd/1/punkt/1/ledd/1/" id="kapittel-4-paragraf-1-ledd-1-punkt-1-ledd-1">være opprettet av religiøse eller etiske grunner, eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/4/paragraf/1/ledd/1/punkt/2/" id="kapittel-4-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/4/paragraf/1/ledd/1/punkt/2/ledd/1/" id="kapittel-4-paragraf-1-ledd-1-punkt-2-ledd-1">være opprettet som et faglig-pedagogisk alternativ, eller</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/4/paragraf/1/ledd/1/punkt/3/" id="kapittel-4-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/4/paragraf/1/ledd/1/punkt/3/ledd/1/" id="kapittel-4-paragraf-1-ledd-1-punkt-3-ledd-1">utfylle det offentliges utdannelsestilbud på felter hvor det er et udekket behov.</article></article></li></ul></article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">For skoler som skal utfylle det offentliges utdanningstilbud på felter hvor det er udekket behov, skal tilbudet ta utgangspunkt i og være tilpasset de regionale og nasjonale planer for høyere utdanning.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Det regionale høyskolestyret skal ved søknad om statstilskudd gi uttalelse om hvorledes høyskolen er tilpasset høyskolemønsteret i regionen.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">I særlige tilfeller kan det dispenseres fra kravet om drift i ett år.</article></article><article class="legalArticle" data-lovdata-URL="LTI/lov/1986-07-11-53/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Tilskudd</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">En høyskole som tilfredsstiller kravene etter § 11, kan etter søknad til Kongen kjennes berettiget til statstilskudd til dekning av driftskostnader. I spesielle tilfeller kan det ytes tilskudd til dekning av andre kostnader.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Driftstilskuddet til en høyskole beregnes som produktet av en normalsats pr. student fastsatt av Stortinget og et studenttall godkjent av Kongen.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Normalsatsene fastsettes med veiledende utgangspunkt i driftskostnad pr. student i offentlige utdannelser, og som en prosentsats av denne.</article></article><article class="legalArticle" data-lovdata-URL="LTI/lov/1986-07-11-53/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Budsjett og regnskap</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Styret må legge frem budsjett og regnskap godkjent av høyskoleeieren. Forskrifter om dette kan fastsettes av Kongen.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/lov/1986-07-11-53/KAPITTEL_5" data-partID="k5"><h2>Kap. 5 Forskjellige bestemmelser</h2><article class="legalArticle" data-lovdata-URL="LTI/lov/1986-07-11-53/§14" data-name="§14" data-partID="§14" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Taushetsplikt</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Bestemmelsene om taushetsplikt i forvaltningsloven 10. februar 1967 § 13 til § 13 e gjelder ved behandling av saker etter denne lov.</article></article><article class="legalArticle" data-lovdata-URL="LTI/lov/1986-07-11-53/§15" data-name="§15" data-partID="§15" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Tilsyn</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Det kan føres tilsyn med høyskole som har eksamensrett eller tilskudd etter denne lov. Kongen kan gi nærmere forskrifter om slikt tilsyn.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Har høyskolen unnlatt å gi opplysninger av betydning for avgjørelsen eller brutt vilkårene, kan Kongen kalle tilbake den rett høyskolen har fått etter loven.</article></article><article class="legalArticle" data-lovdata-URL="LTI/lov/1986-07-11-53/§16" data-name="§16" data-partID="§16" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Innførselsavgifter</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Private høyskoler skal få tilbake av statskassen innførselsavgifter som er betalt for ting som er skaffet til vitenskapelig bruk.</article></article><article class="legalArticle" data-lovdata-URL="LTI/lov/1986-07-11-53/§17" data-name="§17" data-partID="§17" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse. Overgangsbestemmelse</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Loven trer i kraft straks.</article><article class="legalP" data-absoluteaddress="/kapittel/5/paragraf/4/ledd/2/" id="kapittel-5-paragraf-4-ledd-2">For private høyskoler som er i drift ved lovens ikrafttredelse, kan Kongen gi inntil to års utsettelse med å oppfylle lovhjemlede vilkår for å få eksamensrett eller statstilskudd.</article></article><article class="legalArticle" data-lovdata-URL="LTI/lov/1986-07-11-53/§18" data-name="§18" data-partID="§18" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Opphevelse og endring av andre lover</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Ved denne lovs ikrafttredelse oppheves lov av 16. mai 1913 nr. 3 om eksamensret for det Teologiske Menighetsfakultet.</article><article class="legalP" data-absoluteaddress="/kapittel/5/paragraf/5/ledd/2/" id="kapittel-5-paragraf-5-ledd-2">Ved denne lovs ikrafttredelse endres følgende lover slik:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/5/paragraf/5/ledd/2/punkt/1/" id="kapittel-5-paragraf-5-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/5/paragraf/5/ledd/2/punkt/1/ledd/1/" id="kapittel-5-paragraf-5-ledd-2-punkt-1-ledd-1">Lov av 14. mai 1902 nr. 1 om det praktisk teologiske Seminar § 1 nytt annet ledd skal lyde: Praktisk-teologisk utdannelse fra det Teologiske Menighetsfakultetet, Misjonshøgskolen i Stavanger eller fra annen institusjon kan godkjennes av Kongen som likestillet med avgangseksamen etter første ledd. Lærerne i praktisk-teologiske fag må godkjennes av departementet, som også kan gi forskrifter om hvorledes utdannelsen skal administreres.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/5/paragraf/5/ledd/2/punkt/2/" id="kapittel-5-paragraf-5-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/5/paragraf/5/ledd/2/punkt/2/ledd/1/" id="kapittel-5-paragraf-5-ledd-2-punkt-2-ledd-1">Lov av 17. desember 1971 nr. 106 om kristendomsundervisning ved vidaregåande skole, høgskole og universitet § 2 skal lyde: Kongen kan fastsetja at føresegna i § 1 også skal gjelde for privat skole og privat høgskole som har eksamensrett eller får tilskott av stat eller kommune.</article></article></li></ul></article></article></section></main></body></html>