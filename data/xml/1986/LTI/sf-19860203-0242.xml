<!DOCTYPE html><html lang="no"><head><title>Forskrift om utenrikstjenestemanns behandling av tvist mellom skipsfører eller rederi og besetning.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:03</dd><dt class="legacyID">Datokode</dt><dd class="legacyID">FOR-1986-02-03-242</dd><dt class="dokid">DokumentID</dt><dd class="dokid">LTI/forskrift/1986-02-03-242</dd><dt class="ministry">Departement</dt><dd class="ministry"><ul><li>Handels- og skipsfartsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1986 Nr. 3</dd><dt class="dateInForce">I kraft fra</dt><dd class="dateInForce">1986-03-03</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§50</li><li>forskrift/1986-01-31-221</li></ul></dd><dt class="dateOfPublication">Kunngjort</dt><dd class="dateOfPublication">1986-02-19</dd><dt class="title">Tittel</dt><dd class="title">Forskrift om utenrikstjenestemanns behandling av tvist mellom skipsfører eller rederi og besetning.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for sjømenn 3. februar med hjemmel i sjømannslov av 30. mai 1975 nr. 18 § 50 femte og sjette ledd, jf kgl.res. av 31. januar 1986 nr. 221.</dd><dt class="refid">RefID</dt><dd class="refid">forskrift/1986-02-03-242</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utenrikstjenestemanns behandling av tvist mellom skipsfører eller rederi og besetning.<ul class="tocSubUl"><li>§ 1. Virkeområde.</li><li>§ 2. Avskjeds- og oppsigelsessaker.</li><li>§ 3. Inhabilitet, avgjørelse av habilitetsspørsmål og virkningen av inhabilitet.</li><li>§ 4. Forberedelse til forhandling, partenes møteplikt og megling.</li><li>§ 5. Forening av saker.</li><li>§ 6. Ledelse av forhandlingene.</li><li>§ 7. Møteplikt m.v. for vitner.</li><li>§ 8. Sakkyndige.</li><li>§ 9. Dokumenter, granskning m.v.</li><li>§ 10. Forhandlingene og partenes adgang til skriftlig fremstilling.</li><li>§ 11. Avhør m.v. og om språk og tolk.</li><li>§ 12. Partenes uteblivelse.</li><li>§ 13. Avgjørelsen.</li><li>§ 14. Protokollering.</li><li>§ 15. Meddelelse til partene.</li><li>§ 16. Deponering.</li><li>§ 17. Innberetning.</li><li>§ 18. Ikrafttredelse.</li></ul></li></ul></dd></dl></header><main class="documentBody" data-lovdata-URL="LTI/forskrift/1986-02-03-242" id="dokument"><h1>Forskrift om utenrikstjenestemanns behandling av tvist mellom skipsfører eller rederi og besetning.</h1><article class="legalArticle" data-lovdata-URL="LTI/forskrift/1986-02-03-242/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde.</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder utenrikstjenestemanns behandling av tvist mellom skipsfører eller rederi og besetning i saker etter sjømannslovens § 50.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Saker om avskjed etter sjømannslovens § 15 og oppsigelse etter sjømannslovens § 19, jf § 13 nr. 1 og 4 samt § 14, skal behandles etter bestemmelsene i § 2 i denne forskrift.</article></article><article class="legalArticle" data-lovdata-URL="LTI/forskrift/1986-02-03-242/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avskjeds- og oppsigelsessaker.</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I saker som nevnt i § 1 annet ledd, skal utenrikstjenestemannen ikke treffe realitetsavgjørelse. I slike saker skal utenrikstjenestemannen bare forberede og lede forhandlinger i samsvar med forskrift av 3. februar 1986 om tvistebehandling ved avskjeds- og oppsigelsessaker etter sjømannsloven, og i samsvar med § 3 første og annet ledd, § 5 og § 11 siste ledd i denne forskrift.</article></article><article class="legalArticle" data-lovdata-URL="LTI/forskrift/1986-02-03-242/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Inhabilitet, avgjørelse av habilitetsspørsmål og virkningen av inhabilitet.</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Utenrikstjenestemannen er inhabil til a behandle saken dersom han er i slekt eller svogerskap i rett opp- eller nedstigende linje eller i sidelinje så nær som søsken med noen av partene eller når andre særegne omstendigheter foreligger, som er egnet til å svekke tilliten til hans uhildethet.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Utenrikstjenestemannen avgjør selv om han er inhabil, og skal si fra til partene når han er i en slik stilling.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Selv om utenrikstjenestemannen er inhabil kan han avgjøre saken hvis partene samtykker i det. Ellers kan han når forholdene tilsier det, og det kan skje uten vesentlig utgift, henstille til overordnet utenriksstasjon å sende en stedfortreder. Kan slik stedfortreder ikke skaffes, plikter utenrikstjenestemannen likevel selv å avgjøre saken når den gjelder arbeidstakers krav om øyeblikkelig opphør av tjenesten om bord på det enkelte fartøy. Utenrikstjenestemannen har samme plikt til å avgjøre en sak som av andre grunner må avgjøres på stedet.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Blir saken ikke avgjort etter foregående ledd, og partene ikke er enige om å la den utstå til fartøyet kommer i havn hvor utenrikstjenestemannen kan avgjøre den, skal den inhabile utenrikstjenestemannen i samsvar med reglene i § 13 sette opp en skriftlig fremstilling av saken undertegnet av han og partene. Denne skal han sammen med mulige skriftlige bevis, underskrevne erklæringer fra vitner og omtvistede beløp, sende til den overordnede utenriksstasjon til videre behandling og avgjørelse.</article></article><article class="legalArticle" data-lovdata-URL="LTI/forskrift/1986-02-03-242/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forberedelse til forhandling, partenes møteplikt og megling.</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Utenrikstjenestemannen skal ta saken under behandling så snart han mottar muntlig eller skriftlig begjæring fra en av partene, eller når det ved tjenesteforholdets opphør fremgår at det foreligger tvist mellom disse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Forhandling om saken skal hvor det er mulig skje i et møte. Utenrikstjenestemannen kaller for øvrig inn partene og mulige vitner og sakkyndige på den måte han finner mest høvelig.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Partene skal så vidt mulig møte personlig. Som fullmektig kan bare brukes et medlem av fartøyets besetning.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Utenrikstjenestemannen skal alltid søke å megle mellom partene for om mulig å få istand forlik. Kommer forlik i stand skal utenrikstjenestemannen påse at avtalen blir nedskrevet og undertegnet av partene.</article></article><article class="legalArticle" data-lovdata-URL="LTI/forskrift/1986-02-03-242/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forening av saker.</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Saker som gjelder flere medlemmer av fartøyets besetning kan forenes til felles behandling såfremt utenrikstjenestemannen finner det hensiktsmessig.</article></article><article class="legalArticle" data-lovdata-URL="LTI/forskrift/1986-02-03-242/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ledelse av forhandlingene.</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Utenrikstjenestemannen leder forhandlingene og bestemmer hvem som skal avgi møte på de forskjellige trinn av forhandlingene. Partene har hvis det er praktisk mulig alltid rett til å være til stede med mindre de blir vist ut etter reglene i fjerde ledd. Ingen må ta ordet uten utenrikstjenestemannens tillatelse.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Utenrikstjenestemannen bestemmer den orden hvori forhandlingene skal foregå. Spørsmål om utenrikstjenestemannens kompetanse til å behandle saken bør som regel avgjøres særskilt før saksbehandlingen går videre.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Utenrikstjenestemannen kan nekte uvedkommende adgang til å overvære forhandlingene. Vedkommendes organisasjons tillitsvalgte samt rederirepresentant skal ha adgang til å være til stede, med mindre de rammes av utenrikstjenestemannen avgjørelse etter reglene i fjerde ledd.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Utenrikstjenestemannen påser at forhandlingene foregår med orden og verdighet. Han kan tilrettevise enhver som forstyrrer forhandlingene. Når en part eller en fullmektig er tilrettevist, kan utenrikstjenestemannen beslutte å frata han ordet hvis han fortsatt opptrer utilbørlig. Enhver som etter å være tilrettevist fortsatt opptrer utilbørlig kan vises ut. Beslutning om å frata en person ordet eller å vise han ut bør protokolleres.</article></article><article class="legalArticle" data-lovdata-URL="LTI/forskrift/1986-02-03-242/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Møteplikt m.v. for vitner.</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Vitner som hører til fartøyets besetning, plikter så vidt mulig å møte og avgi forklaring. Enhver kan likevel nekte å svare på spørsmål når det kan forutsettes at svaret vil utsette han selv eller hans ektefelle eller slektninger i opp- eller nedstigende linje, søsken eller noen som er like nær i svogerskap, for straff eller tap av den borgerlige aktelse, eller dersom han ikke kan svare uten å åpenbare en forretnings- eller driftshemmelighet.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Før avhøringen av vitnene skal utenrikstjenestemannen oppfordre dem til å si den rene og fulle sannhet og intet fortie og foreholde dem ansvaret ved å avgi uriktig forklaring.</article></article><article class="legalArticle" data-lovdata-URL="LTI/forskrift/1986-02-03-242/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sakkyndige.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">På forlangende av en part eller hvis det er av betydning for sakens opplysninger kan utenrikstjenestemannen oppnevne en eller flere sakkyndige.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Sakkyndig bør fortrinnsvis oppnevnes blant fartøyets besetning eller nordmenn på stedet som er kyndig på det aktuelle fagområdet. Enhver som hører til fartøyets besetning,,er etter oppnevnelse av utenrikstjenestemannen pliktig til å gjøre tjeneste som sakkyndig.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Ingen kan uten samtykke fra partene gjøre tjeneste som sakkyndig når han er i en stilling som nevnt i § 3 første ledd.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Før avhøringen av sakkyndige skal utenrikstjenestemannen oppfordre dem til å utføre deres verv samvittighetsfullt og etter beste overbevisning.</article></article><article class="legalArticle" data-lovdata-URL="LTI/forskrift/1986-02-03-242/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Dokumenter, granskning m.v.</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fartøyets og besetningens sjøfartsdokumenter bør, såfremt de er av betydning for saken granskes av utenrikstjenestemannen.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Utenrikstjenestemannen kan ellers granske gjenstander og dokumenter som fremlegges for han. Han kan innhente skriftlig uttalelse fra verne- og miljøutvalget eller foreta befaring av fartøyet.</article></article><article class="legalArticle" data-lovdata-URL="LTI/forskrift/1986-02-03-242/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forhandlingene og partenes adgang til skriftlig fremstilling.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Forhandlingene bør begynne med at utenrikstjenestemannen oppfordrer først den som har brakt saken inn, og deretter motparten, til å gi en fremstilling av saken og herunder begrunne sine påstander og uttale seg om motpartens påstander. Dernest finner bevisførselen sted. Framsetter flere medlemmer av fartøyets besetning krav som er likeartet, kan de velge en til å fremstille saken på samtliges vegne. Før en part avgir fremstilling eller forklaring, skal utenrikstjenestemannen foreholde han ansvaret ved å avgi uriktig forklaring.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Utenrikstjenestemannen kan ikke gå utenfor de påstander som partene fremsetter.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Forhandlingene er muntlige. Utenrikstjenestemannen kan likevel tillate en part å legge frem en skriftlig redegjørelse. En slik fremstilling skal leses opp under forhandlingene, og motparten skal gis høve til å uttale seg om den.</article></article><article class="legalArticle" data-lovdata-URL="LTI/forskrift/1986-02-03-242/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Avhør m.v. og om språk og tolk.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Utenrikstjenestemannen avhører parter, vitner og sakkyndige enkeltvis. Vil noen stille spørsmål, må det skje gjennom han. Vitnene må ikke høre på andres forklaringer uten selv å ha avgitt forklaring. Den som avhøres, skal oppfordres til å forklare seg mest mulig sammenhengende. Deretter kan særskilte spørsmål stilles. Edsavleggelse eller avgivelse av forsikring finner ikke sted.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Utenrikstjenestemannen bør ved spørsmål og andre henvendelser til partene sørge for at deres anførsler blir så klare og fullstendige som mulig, og bør gi dem veiledning for å forebygge og rette feil eller misforståelser. Partene har rett til å gjøre seg kjent med og uttale seg om dokumenter som blir lagt frem.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Forhandlingene og protokollering skjer på det språk som utenrikstjenestemannen finner hensiktsmessig. Utenrikstjenestemannen bør søke å gjøre forhandlingene forståelige for parter, vitner og andre vedkommende. Finner han det nødvendig, tilkaller han tolk.</article></article><article class="legalArticle" data-lovdata-URL="LTI/forskrift/1986-02-03-242/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Partenes uteblivelse.</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Uteblir en part fra forhandlingene, og saken ikke kan utsettes til han kan møte, skal utenrikstjenestemannen likevel behandle saken hvis han får den slik opplyst at han forsvarlig kan treffe avgjørelse.</article></article><article class="legalArticle" data-lovdata-URL="LTI/forskrift/1986-02-03-242/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Avgjørelsen.</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Finner utenrikstjenestemannen det påkrevd, kan han også etter at forhandlingene er avsluttet, foreta slike undersøkelser som er nødvendige for å sikre en riktig avgjørelse.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Utenrikstjenestemannen treffer sin avgjørelse så snart han finner at saken er tilstrekkelig opplyst.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Avgjørelsen skal inneholde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/13/ledd/3/punkt/1/" id="paragraf-13-ledd-3-punkt-1"><span class="data-originalId">1.</span><article class="legalP" data-absoluteaddress="/paragraf/13/ledd/3/punkt/1/ledd/1/" id="paragraf-13-ledd-3-punkt-1-ledd-1">partenes stilling, navn og fødselsnummer eller fødselsdato,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/13/ledd/3/punkt/2/" id="paragraf-13-ledd-3-punkt-2"><span class="data-originalId">2.</span><article class="legalP" data-absoluteaddress="/paragraf/13/ledd/3/punkt/2/ledd/1/" id="paragraf-13-ledd-3-punkt-2-ledd-1">en kort fremstilling av hva saken gjelder med partenes påstander,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/13/ledd/3/punkt/3/" id="paragraf-13-ledd-3-punkt-3"><span class="data-originalId">3.</span><article class="legalP" data-absoluteaddress="/paragraf/13/ledd/3/punkt/3/ledd/1/" id="paragraf-13-ledd-3-punkt-3-ledd-1">avgjørelsesgrunner,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/13/ledd/3/punkt/4/" id="paragraf-13-ledd-3-punkt-4"><span class="data-originalId">4.</span><article class="legalP" data-absoluteaddress="/paragraf/13/ledd/3/punkt/4/ledd/1/" id="paragraf-13-ledd-3-punkt-4-ledd-1">konklusjon.</article></article></li></ul></article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Såfremt utenrikstjenestemannen anser saken for å være av mindre betydning, kan avgjørelsen innskrenkes til å inneholde det som er nevnt i tredje ledd nr. 1,2 og 4</article><article class="legalP" data-absoluteaddress="/paragraf/13/ledd/5/" id="paragraf-13-ledd-5">Angår saken avregningen bør det i avgjørelsen også gis uttrykk for størrelsen av mulig skattebeløp.</article></article><article class="legalArticle" data-lovdata-URL="LTI/forskrift/1986-02-03-242/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Protokollering.</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Utenrikstjenestemannen skal føre bok over forhandlingene. Her innføres:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/14/ledd/1/punkt/1/" id="paragraf-14-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/14/ledd/1/punkt/1/ledd/1/" id="paragraf-14-ledd-1-punkt-1-ledd-1">utenriksstasjonen, tid og sted for forhandlingene, utenrikstjenestemannens navn, fartøyets navn og hjemsted og partenes stilling og navn,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/14/ledd/1/punkt/2/" id="paragraf-14-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/14/ledd/1/punkt/2/ledd/1/" id="paragraf-14-ledd-1-punkt-2-ledd-1">om partene har møtt personlig, og hvem som i tilfelle har møtt for dem, stilling og navn på de vitner og sakkyndige som har møtt, og de dokumenter og bevisgjenstander som er fremlagt.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/14/ledd/1/punkt/3/" id="paragraf-14-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/14/ledd/1/punkt/3/ledd/1/" id="paragraf-14-ledd-1-punkt-3-ledd-1">partenes samtlige påstander og innrømmelser,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/14/ledd/1/punkt/4/" id="paragraf-14-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/14/ledd/1/punkt/4/ledd/1/" id="paragraf-14-ledd-1-punkt-4-ledd-1">utenrikstjenestemannens avgjørelse,</article></article></li><li data-li-identifier="5." data-name="5."><article class="listArticle" data-absoluteaddress="/paragraf/14/ledd/1/punkt/5/" id="paragraf-14-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/14/ledd/1/punkt/5/ledd/1/" id="paragraf-14-ledd-1-punkt-5-ledd-1">forlik som partene har inngått.</article></article></li></ul></article><article class="legalP" data-absoluteaddress="/paragraf/14/ledd/2/" id="paragraf-14-ledd-2">Såfremt utenrikstjenestemannen anser saken for å være av mindre betydning, kan innføringen innskrenkes til det han finner nødvendig, likevel slik at han alltid skal innta det som er nevnt i første ledd nr. 1,4 og 5.</article><article class="legalP" data-absoluteaddress="/paragraf/14/ledd/3/" id="paragraf-14-ledd-3">Utenrikstjenestemannen underskriver protokollen som dateres.</article><article class="legalP" data-absoluteaddress="/paragraf/14/ledd/4/" id="paragraf-14-ledd-4">Nærmere bestemmelser om protokollens innretning kan gis av Direktoratet for sjømenn.</article></article><article class="legalArticle" data-lovdata-URL="LTI/forskrift/1986-02-03-242/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Meddelelse til partene.</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Utenrikstjenestemannen leser opp protokollen med sin avgjørelse for partene når det er anledning til det. Samtidig meddeles det partene:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/15/ledd/1/punkt/1/" id="paragraf-15-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/15/ledd/1/punkt/1/ledd/1/" id="paragraf-15-ledd-1-punkt-1-ledd-1">at utenrikstjenestemannens avgjørelse har øyeblikkelig virkning, med mindre den selv bestemmer noe annet,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/15/ledd/1/punkt/2/" id="paragraf-15-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/15/ledd/1/punkt/2/ledd/1/" id="paragraf-15-ledd-1-punkt-2-ledd-1">at avgjørelsen bare kan prøves av norsk rett, og binder partene inntil den i tilfelle forandres ved rettskraftig dom av domstol i Norge,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/15/ledd/1/punkt/3/" id="paragraf-15-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/15/ledd/1/punkt/3/ledd/1/" id="paragraf-15-ledd-1-punkt-3-ledd-1">hvilke frister som gjelder etter sjømannsloven hvis en part vil bringe saken inn for domstol i Norge, jf sjømannslovens § 50 tredje ledd. Dessuten at partene har mulighet til å få oppreisning etter domstolslovens §§ 153 – 158.</article></article></li></ul></article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Utenrikstjenestemannen skal overlevere partene, eller sørge for en forsvarlig forsendelse av en utskrift av protokollen med slik tilføyelse som nevnt under første ledd nr. 1 – 3.</article></article><article class="legalArticle" data-lovdata-URL="LTI/forskrift/1986-02-03-242/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Deponering.</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Utenrikstjenestemannen skal påse at deponering finner sted overensstemmende med sjømannslovens § 50 fjerde ledd.</article></article><article class="legalArticle" data-lovdata-URL="LTI/forskrift/1986-02-03-242/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Innberetning.</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Utenrikstjenestemannen skal alltid sende utskrift av protokollen med avgjørelsen til Direktoratet for sjømenn sammen med mulig deponert beløp.</article></article><article class="legalArticle" data-lovdata-URL="LTI/forskrift/1986-02-03-242/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse.</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Denne forskrift trer i kraft 3. mars 1986.</article><article class="legalP" data-absoluteaddress="/paragraf/18/ledd/2/" id="paragraf-18-ledd-2">Fra samme tid oppheves forskrifter for konsulenes behandling av tvist mellom skipsfører og mannskap etter sjømannslovens § 43 og klage etter samme lovs § 68 fastsatt ved kgl.res. 4. desember 1959 med hjemmel i sjømannslov 17. juli 1953 § 43 femte ledd.</article></article></main></body></html>