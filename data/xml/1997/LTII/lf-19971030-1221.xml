<!DOCTYPE html><html lang="no"><head><title>Forskrifter for adressetildeling og husnummerskilt, Mandal kommune, Vest-Agder.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:07</dd><dt class="legacyID">Datokode</dt><dd class="legacyID">FOR-1997-10-30-1221</dd><dt class="dokid">DokumentID</dt><dd class="dokid">LTII/forskrift/1997-10-30-1221</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1997 Nr. 13</dd><dt class="dateInForce">I kraft fra</dt><dd class="dateInForce">1997-10-30</dd><dt class="appliesTo">Gjelder for</dt><dd class="appliesTo">Mandal kommune, Vest-Agder.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§105</li><li>lov/1978-06-23-70/§4-1</li></ul></dd><dt class="dateOfPublication">Kunngjort</dt><dd class="dateOfPublication">1997-12-22</dd><dt class="titleShort">Korttittel</dt><dd class="titleShort">Forskrift om adressetildeling, Mandal</dd><dt class="title">Tittel</dt><dd class="title">Forskrifter for adressetildeling og husnummerskilt, Mandal kommune, Vest-Agder.</dd><dt class="miscInformation">Annet om dokumentet</dt><dd class="miscInformation">Fastsatt av Mandal bystyre 30. oktober 1997 med hjemmel i plan- og bygningslov av 14. juni 1985 nr. 77 § 105 og lov av 23. juni 1978 nr. 70 om kartlegging, deling og registrering av grunneiendom (delingsloven) § 4-1.</dd><dt class="refid">RefID</dt><dd class="refid">forskrift/1997-10-30-1221</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrifter for adressetildeling og husnummerskilt, Mandal kommune, Vest-Agder.<ul class="tocSubUl"><li>1. Nye adressenavn</li><li>2. Adressemyndighet</li><li>3. Regler for tildeling av adressenummer</li><li>4. Plikt til å sette opp skilt</li><li>5. Skiltenes plassering m.v.</li><li>6. Skiltenes materiale og utførelse</li><li>7. Forskjellige bestemmelser</li><li>8. Ikrafttreden</li></ul></li></ul></dd></dl></header><main class="documentBody" data-lovdata-URL="LTII/forskrift/1997-10-30-1221" id="dokument"><h1>Forskrifter for adressetildeling og husnummerskilt, Mandal kommune, Vest-Agder.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1997-10-30-1221/KAPITTEL_1" data-partID="k1"><h2>1. Nye adressenavn</h2><ul class="defaultList"><li data-li-identifier="1.1" data-name="1.1"><article class="listArticle" data-absoluteaddress="/kapittel/1/punkt/1/" id="kapittel-1-punkt-1"><span class="data-originalId">1.1</span><article class="legalP" data-absoluteaddress="/kapittel/1/punkt/1/ledd/1/" id="kapittel-1-punkt-1-ledd-1">Etter bystyrets vedtak av 13. juni 1991 er ansvaret for navnsetting av veier/gater i kommunen delegert til hovedutvalg for kultur.</article></article></li></ul></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1997-10-30-1221/KAPITTEL_2" data-partID="k2"><h2>2. Adressemyndighet</h2><ul class="defaultList"><li data-li-identifier="2.1" data-name="2.1"><article class="listArticle" data-absoluteaddress="/kapittel/2/punkt/1/" id="kapittel-2-punkt-1"><span class="data-originalId">2.1</span><article class="legalP" data-absoluteaddress="/kapittel/2/punkt/1/ledd/1/" id="kapittel-2-punkt-1-ledd-1">Oppmålingsmyndigheten er kommunens adressemyndighet, og tildeler adressenummer til de vedtatte adresseparseller.</article></article></li></ul></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1997-10-30-1221/KAPITTEL_3" data-partID="k3"><h2>3. Regler for tildeling av adressenummer</h2><ul class="defaultList"><li data-li-identifier="3.1" data-name="3.1"><article class="listArticle" data-absoluteaddress="/kapittel/3/punkt/1/" id="kapittel-3-punkt-1"><span class="data-originalId">3.1</span><article class="legalP" data-absoluteaddress="/kapittel/3/punkt/1/ledd/1/" id="kapittel-3-punkt-1-ledd-1">Nummerering starter fra bysentrum, og stiger utover mot kommunegrensa.</article></article></li><li data-li-identifier="3.2" data-name="3.2"><article class="listArticle" data-absoluteaddress="/kapittel/3/punkt/2/" id="kapittel-3-punkt-2"><span class="data-originalId">3.2</span><article class="legalP" data-absoluteaddress="/kapittel/3/punkt/2/ledd/1/" id="kapittel-3-punkt-2-ledd-1">Innenfor tettbygd strøk/regulert område gis adressenummer fortløpende, med like nummer (partall) på venstre side og ulike nummer (oddetall) på høyre side. Der det er naturlig holdes det av numre til evt. fortetting av boligmassen.</article></article></li><li data-li-identifier="3.3" data-name="3.3"><article class="listArticle" data-absoluteaddress="/kapittel/3/punkt/3/" id="kapittel-3-punkt-3"><span class="data-originalId">3.3</span><article class="legalP" data-absoluteaddress="/kapittel/3/punkt/3/ledd/1/" id="kapittel-3-punkt-3-ledd-1">I områder med spredt bebyggelse brukes avstandsnummerering. Husnumrene gis etter avstand fra veiens startpunkt.</article></article></li><li data-li-identifier="3.4" data-name="3.4"><article class="listArticle" data-absoluteaddress="/kapittel/3/punkt/4/" id="kapittel-3-punkt-4"><span class="data-originalId">3.4</span><article class="legalP" data-absoluteaddress="/kapittel/3/punkt/4/ledd/1/" id="kapittel-3-punkt-4-ledd-1">I områder med fritidsbebyggelse som ikke har direkte adkomst fra vei, brukes områdenummerering. Numrene gis fortløpende, hvis mulig i sirkel med urviseren. Der det er naturlig holdes det av numre til evt. fortetting.</article></article></li><li data-li-identifier="3.5" data-name="3.5"><article class="listArticle" data-absoluteaddress="/kapittel/3/punkt/5/" id="kapittel-3-punkt-5"><span class="data-originalId">3.5</span><article class="legalP" data-absoluteaddress="/kapittel/3/punkt/5/ledd/1/" id="kapittel-3-punkt-5-ledd-1">Bokstav som undernummer gis fortrinnsvis bare for å unngå omnummerering.</article></article></li></ul></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1997-10-30-1221/KAPITTEL_4" data-partID="k4"><h2>4. Plikt til å sette opp skilt</h2><ul class="defaultList"><li data-li-identifier="4.1" data-name="4.1"><article class="listArticle" data-absoluteaddress="/kapittel/4/punkt/1/" id="kapittel-4-punkt-1"><span class="data-originalId">4.1</span><article class="legalP" data-absoluteaddress="/kapittel/4/punkt/1/ledd/1/" id="kapittel-4-punkt-1-ledd-1">Enhver huseier, som av adressemyndigheten har fått tildelt adressenummer til bygning eller del av bygning, plikter å sette opp og holde vedlike husnummerskilt og evt. henvisningsskilt på eiendommen i samsvar med disse regler. Huseieren plikter å anskaffe nødvendige skilt for egen kostnad.</article></article></li></ul></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1997-10-30-1221/KAPITTEL_5" data-partID="k5"><h2>5. Skiltenes plassering m.v.</h2><ul class="defaultList"><li data-li-identifier="5.1" data-name="5.1"><article class="listArticle" data-absoluteaddress="/kapittel/5/punkt/1/" id="kapittel-5-punkt-1"><span class="data-originalId">5.1</span><article class="legalP" data-absoluteaddress="/kapittel/5/punkt/1/ledd/1/" id="kapittel-5-punkt-1-ledd-1">Husnummerskilt og evt. tilleggsskilt skal plasseres slik at det er tydelig hvilken eiendom de hører til. Skiltene skal være lett synlig fra den veien/gata de hører til, og holdes rene og hele med tydelige tall og bokstaver. Samtidig bør skiltene plasseres slik at de er lesbare i mørket.</article></article></li><li data-li-identifier="5.2" data-name="5.2"><article class="listArticle" data-absoluteaddress="/kapittel/5/punkt/2/" id="kapittel-5-punkt-2"><span class="data-originalId">5.2</span><article class="legalP" data-absoluteaddress="/kapittel/5/punkt/2/ledd/1/" id="kapittel-5-punkt-2-ledd-1">Husnummerskiltet skal som hovedregel stå ca. 2,5 m over bakken, og såvidt mulig til høyre for alle inngangsdører og innkjørsler fra vei/gate.</article></article></li><li data-li-identifier="5.3" data-name="5.3"><article class="listArticle" data-absoluteaddress="/kapittel/5/punkt/3/" id="kapittel-5-punkt-3"><span class="data-originalId">5.3</span><article class="legalP" data-absoluteaddress="/kapittel/5/punkt/3/ledd/1/" id="kapittel-5-punkt-3-ledd-1">Der hvor skiltet vanskelig kan sees fra veien/gata skal nummerskiltet anbringes i passende høyde på port, innhegning, stolpe eller annet egnet sted, og såvidt mulig til høyre for inngang/innkjørsel.</article></article></li><li data-li-identifier="5.4" data-name="5.4"><article class="listArticle" data-absoluteaddress="/kapittel/5/punkt/4/" id="kapittel-5-punkt-4"><span class="data-originalId">5.4</span><article class="legalP" data-absoluteaddress="/kapittel/5/punkt/4/ledd/1/" id="kapittel-5-punkt-4-ledd-1">Vender husnummerskiltet mot annen vei/gate enn den adressen er knyttet til, skal adressen angis ved særlig henvisningsskilt. Dette settes under husnummerskiltet.</article></article></li><li data-li-identifier="5.5" data-name="5.5"><article class="listArticle" data-absoluteaddress="/kapittel/5/punkt/5/" id="kapittel-5-punkt-5"><span class="data-originalId">5.5</span><article class="legalP" data-absoluteaddress="/kapittel/5/punkt/5/ledd/1/" id="kapittel-5-punkt-5-ledd-1">Selv om eiendommen ikke har inngang eller innkjørsel fra den vei/gate som nummeret er knyttet til, skal det settes opp vanlig nummerskilt til veien/gata. Under nummerskiltet skal det plasseres henvisningsskilt som angir fra hvilken vei/gate eiendommen har adkomst.</article></article></li><li data-li-identifier="5.6" data-name="5.6"><article class="listArticle" data-absoluteaddress="/kapittel/5/punkt/6/" id="kapittel-5-punkt-6"><span class="data-originalId">5.6</span><article class="legalP" data-absoluteaddress="/kapittel/5/punkt/6/ledd/1/" id="kapittel-5-punkt-6-ledd-1">Hvor adressemyndigheten finner det påkrevd, kan det forlanges oppsatt suppleringsskilt ved hovedvei foruten ved de enkelte hus eller de enkelte innganger.</article></article></li><li data-li-identifier="5.7" data-name="5.7"><article class="listArticle" data-absoluteaddress="/kapittel/5/punkt/7/" id="kapittel-5-punkt-7"><span class="data-originalId">5.7</span><article class="legalP" data-absoluteaddress="/kapittel/5/punkt/7/ledd/1/" id="kapittel-5-punkt-7-ledd-1">Huseier plikter å sørge for at husnummerskilt og henvisningsskilt er godt synlige, og ikke er skjult av trær, busker, andre skilt m.v.</article></article></li></ul></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1997-10-30-1221/KAPITTEL_6" data-partID="k6"><h2>6. Skiltenes materiale og utførelse</h2><ul class="defaultList"><li data-li-identifier="6.1" data-name="6.1"><article class="listArticle" data-absoluteaddress="/kapittel/6/punkt/1/" id="kapittel-6-punkt-1"><span class="data-originalId">6.1</span><article class="legalP" data-absoluteaddress="/kapittel/6/punkt/1/ledd/1/" id="kapittel-6-punkt-1-ledd-1">Husnummerskilt og tilleggsskilt skal være av aluminium eller annet rustfritt og holdbart materiale. De skal festes solid, rustfritt og holdbart.</article></article></li><li data-li-identifier="6.2" data-name="6.2"><article class="listArticle" data-absoluteaddress="/kapittel/6/punkt/2/" id="kapittel-6-punkt-2"><span class="data-originalId">6.2</span><article class="legalP" data-absoluteaddress="/kapittel/6/punkt/2/ledd/1/" id="kapittel-6-punkt-2-ledd-1">Skiltene skal ha svarte tall og evt. bokstaver, samt svart kantbord på hvit eller hvitaktig reflekterende bunn.</article></article></li><li data-li-identifier="6.3" data-name="6.3"><article class="listArticle" data-absoluteaddress="/kapittel/6/punkt/3/" id="kapittel-6-punkt-3"><span class="data-originalId">6.3</span><article class="legalP" data-absoluteaddress="/kapittel/6/punkt/3/ledd/1/" id="kapittel-6-punkt-3-ledd-1">Størrelsen på husnummerskilt og henvisningsskilt skal være slik som vist i Statens vegvesens skiltnormer, hhv. skilt 770 og 766.</article></article></li><li data-li-identifier="6.4" data-name="6.4"><article class="listArticle" data-absoluteaddress="/kapittel/6/punkt/4/" id="kapittel-6-punkt-4"><span class="data-originalId">6.4</span><article class="legalP" data-absoluteaddress="/kapittel/6/punkt/4/ledd/1/" id="kapittel-6-punkt-4-ledd-1">Andre skilttyper kan, etter godkjenning av adressemyndigheten, benyttes. Slike skilt må også være av varig materiale, ha tydelige tall og tilfredsstillende kontrast mot bakgrunnen.</article></article></li></ul></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1997-10-30-1221/KAPITTEL_7" data-partID="k7"><h2>7. Forskjellige bestemmelser</h2><ul class="defaultList"><li data-li-identifier="7.1" data-name="7.1"><article class="listArticle" data-absoluteaddress="/kapittel/7/punkt/1/" id="kapittel-7-punkt-1"><span class="data-originalId">7.1</span><article class="legalP" data-absoluteaddress="/kapittel/7/punkt/1/ledd/1/" id="kapittel-7-punkt-1-ledd-1">Hvor lovlige husnummerskilt og henvisningsskilt ikke allerede er anbragt, skal slike være oppsatt innen ett år etter at denne forskrift trer i kraft. For nybygg som har fått tildelt adresse, skal skilt settes opp snarest mulig, og før ferdigattest utstedes.</article></article></li><li data-li-identifier="7.2" data-name="7.2"><article class="listArticle" data-absoluteaddress="/kapittel/7/punkt/2/" id="kapittel-7-punkt-2"><span class="data-originalId">7.2</span><article class="legalP" data-absoluteaddress="/kapittel/7/punkt/2/ledd/1/" id="kapittel-7-punkt-2-ledd-1">Adressemyndigheten, eller en bemyndiget, skal føre kontroll med at disse regler overholdes, og gi de nødvendige pålegg.</article></article></li><li data-li-identifier="7.3" data-name="7.3"><article class="listArticle" data-absoluteaddress="/kapittel/7/punkt/3/" id="kapittel-7-punkt-3"><span class="data-originalId">7.3</span><article class="legalP" data-absoluteaddress="/kapittel/7/punkt/3/ledd/1/" id="kapittel-7-punkt-3-ledd-1">Pålegg som ikke imøtekommes innen en gitt rimelig frist, kan adressemyndigheten la utføre for eierens bekostning.</article></article></li><li data-li-identifier="7.4" data-name="7.4"><article class="listArticle" data-absoluteaddress="/kapittel/7/punkt/4/" id="kapittel-7-punkt-4"><span class="data-originalId">7.4</span><article class="legalP" data-absoluteaddress="/kapittel/7/punkt/4/ledd/1/" id="kapittel-7-punkt-4-ledd-1">Skilt som allerede var satt opp da disse regler trådte i kraft, kan tillates brukt så lenge de er i god stand, og fullt leselige, samt er plassert i samsvar med ovenstående regler.</article></article></li></ul></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTII/forskrift/1997-10-30-1221/KAPITTEL_8" data-partID="k8"><h2>8. Ikrafttreden</h2><ul class="defaultList"><li data-li-identifier="8.1" data-name="8.1"><article class="listArticle" data-absoluteaddress="/kapittel/8/punkt/1/" id="kapittel-8-punkt-1"><span class="data-originalId">8.1</span><article class="legalP" data-absoluteaddress="/kapittel/8/punkt/1/ledd/1/" id="kapittel-8-punkt-1-ledd-1">Denne forskriften trer i kraft straks.</article></article></li></ul></section></main></body></html>