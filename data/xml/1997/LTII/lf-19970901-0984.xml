<!DOCTYPE html><html lang="no"><head><title>Forskrift om politivedtekt, Stavanger kommune, Rogaland.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:19</dd><dt class="legacyID">Datokode</dt><dd class="legacyID">FOR-1997-09-01-984</dd><dt class="dokid">DokumentID</dt><dd class="dokid">LTII/forskrift/1997-09-01-984</dd><dt class="ministry">Departement</dt><dd class="ministry"><ul><li>PV</li></ul></dd><dt class="publishedIn">Publisert i</dt><dd class="publishedIn">Avd II 1997 Nr. 9</dd><dt class="dateInForce">I kraft fra</dt><dd class="dateInForce">1997-10-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1972-12-27-4462</li></ul></dd><dt class="appliesTo">Gjelder for</dt><dd class="appliesTo">Stavanger kommune, Rogaland.</dd><dt class="basedOn">Hjemmel</dt><dd class="basedOn"><ul><li>lov/1995-08-04-53/§14</li></ul></dd><dt class="dateOfPublication">Kunngjort</dt><dd class="dateOfPublication">1997-09-26</dd><dt class="titleShort">Korttittel</dt><dd class="titleShort">Forskrift om politivedtekt, Stavanger</dd><dt class="title">Tittel</dt><dd class="title">Forskrift om politivedtekt, Stavanger kommune, Rogaland.</dd><dt class="miscInformation">Annet om dokumentet</dt><dd class="miscInformation">Fastsatt av Stavanger formannskap 13. februar 1997, vedtak 17. oktober 1996 og vedtak i Stavanger kommunestyre 15. april 1996 med hjemmel i lov av 4. august 1995 nr. 53 om politiet § 14. Stadfestet av Justis- og politidepartementet 1. september 1997.</dd><dt class="refid">RefID</dt><dd class="refid">forskrift/1997-09-01-984</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politivedtekt, Stavanger kommune, Rogaland.<ul class="tocSubUl"><li>Kapittel I. Renhold på steder som er alminnelig beferdet eller bestemt for alminnelig ferdsel<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li></ul></li><li>Kapittel II. Hus- og grunneiers plikt til renhold, snørydding m.v.<ul class="tocSubUl"><li>§ 5.</li><li>§ 6.</li></ul></li><li>Kapittel III. Trygghet og ferdsel<ul class="tocSubUl"><li>§ 7.</li><li>§ 8.</li><li>§ 9.</li></ul></li><li>Kapittel IV. Ro og orden på sted som er alminnelig beferdet eller ment for alminnelig ferdsel<ul class="tocSubUl"><li>§ 10.</li><li>§ 11.</li><li>§ 12.</li></ul></li><li>Kapittel V. Våpen og sprengning<ul class="tocSubUl"><li>§ 13.</li><li>§ 14.</li></ul></li><li>Kapittel VI. Offentlige forestillinger og arrangementer<ul class="tocSubUl"><li>§ 15.</li><li>§ 16.</li></ul></li><li>Kapittel VIII. Håndhevelse<ul class="tocSubUl"><li>§ 17.</li><li>§ 18.</li><li>§ 19.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1997-09-01-984" id="dokument"><h1>Forskrift om politivedtekt, Stavanger kommune, Rogaland.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1997-09-01-984/KAPITTEL_1" data-partID="k1"><h2>Kapittel I. Renhold på steder som er alminnelig beferdet eller bestemt for alminnelig ferdsel</h2><article class="legalArticle" data-lovdata-URL="LTII/forskrift/1997-09-01-984/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">På steder som er alminnelig beferdet eller bestemt for alminnelig ferdsel er det forbudt å etterlate papir, tomflasker, sigarettstumper og annet avfall, utenom i oppsatte egnede søppelkasser. På steder som er nevnt er det også forbudt å urinere og å knuse flasker.</article></article><article class="legalArticle" data-lovdata-URL="LTII/forskrift/1997-09-01-984/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Den som driver gatesalg, uteservering, kiosk- eller annen lignende serveringsvirksomhet eller arrangerer idrettsstevner, friluftsmøte e.l. på eller ut mot sted som er alminnelig beferdet eller bestemt for alminnelig ferdsel, skal sørge for at området ikke skjemmes eller tilgrises av virksomheten.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Vedkommende plikter å sørge for et tilstrekkelig antall søppelkasser og at hele området holdes ryddig. Opprydding skal skje straks etter stengetid eller etter at arrangementet er slutt.</article></article><article class="legalArticle" data-lovdata-URL="LTII/forskrift/1997-09-01-984/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Tegning med maling, tusj, sprayprodukter e.l. er forbudt på enhver overflate, herunder på eller ved bygning, gate, vei, park, anlegg, innretninger og transportmidler.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Det er forbudt å henge opp kunngjøringer, plakater e.l. uten politiets tillatelse.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Dette gjelder ikke oppslag på tavler e.l. som er godkjent av kommunen til slikt bruk, eller oppslag på eiendom om forhold som bare vedkommer eiendommen eller næringsvirksomheten til dem som bor der.</article><article class="legalP" data-absoluteaddress="/kapittel/1/paragraf/3/ledd/4/" id="kapittel-1-paragraf-3-ledd-4">Det er forbudt å rive, skade eller skjemme oppslag som er lovlig satt opp.</article><article class="legalP" data-absoluteaddress="/kapittel/1/paragraf/3/ledd/5/" id="kapittel-1-paragraf-3-ledd-5">Oppslag skal fjernes når de er foreldet.</article></article><article class="legalArticle" data-lovdata-URL="LTII/forskrift/1997-09-01-984/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Personer med ansvar for hund skal fjerne ekskrementer etter denne fra steder som er alminnelig beferdet eller bestemt for alminnelig ferdsel.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1997-09-01-984/KAPITTEL_2" data-partID="k2"><h2>Kapittel II. Hus- og grunneiers plikt til renhold, snørydding m.v.</h2><article class="legalArticle" data-lovdata-URL="LTII/forskrift/1997-09-01-984/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">I tettbygd strøk som er alminnelig beferdet eller bestemt for alminnelig ferdsel plikter hus- eller grunneier:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/1/" id="kapittel-2-paragraf-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/1/ledd/1/" id="kapittel-2-paragraf-1-ledd-1-punkt-1-ledd-1">å sørge for renhold av fortau og rennestein</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/2/" id="kapittel-2-paragraf-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/2/ledd/1/" id="kapittel-2-paragraf-1-ledd-1-punkt-2-ledd-1">å holde avløp, rennestein, grøft e.l. åpen</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/3/" id="kapittel-2-paragraf-1-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/3/ledd/1/" id="kapittel-2-paragraf-1-ledd-1-punkt-3-ledd-1">å holde fortau og avløp ryddet for snø og is.</article><article class="legalP" data-absoluteaddress="/kapittel/2/paragraf/1/ledd/1/punkt/3/ledd/2/" id="kapittel-2-paragraf-1-ledd-1-punkt-3-ledd-2">Snø som er falt om natten skal fjernes snarest og senest påfølgende dag. Det må ikke brukes redskap som kan skade fortausdekket. Snø og is fra fortau legges langs siden av kjørebanen inntil rennesteinen.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/4/" id="kapittel-2-paragraf-1-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/4/ledd/1/" id="kapittel-2-paragraf-1-ledd-1-punkt-4-ledd-1">å strø eller på annen måte sørge for at fortauet på eller ved egen eiendom ikke er glatt.</article><article class="legalP" data-absoluteaddress="/kapittel/2/paragraf/1/ledd/1/punkt/4/ledd/2/" id="kapittel-2-paragraf-1-ledd-1-punkt-4-ledd-2">Ved bruk av kjemiske smeltemidler skal fortauet feies umiddelbart. Det må ikke brukes materiell som kan skade fortausdekket.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/1/ledd/1/punkt/5/" id="kapittel-2-paragraf-1-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/1/ledd/1/punkt/5/ledd/1/" id="kapittel-2-paragraf-1-ledd-1-punkt-5-ledd-1">i gågater plikter hus- eller grunneier å rydde snø, is eller å strø for en bredde på 1 meter langs eiendomsgrensen.</article></article></li></ul></article></article><article class="legalArticle" data-lovdata-URL="LTII/forskrift/1997-09-01-984/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Når det kan være fare for ras av snø og is fra hustak mot sted som er alminnelig beferdet eller bestemt for alminnelig ferdsel, skal eier straks sette opp avvisere som gjør det tydelig at ferdselen er forbundet med fare eller ulempe. Eier plikter straks å rydde taket for snø og is, slik at ras unngås. Når faren for ras er over skal avviserne fjernes.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1997-09-01-984/KAPITTEL_3" data-partID="k3"><h2>Kapittel III. Trygghet og ferdsel</h2><article class="legalArticle" data-lovdata-URL="LTII/forskrift/1997-09-01-984/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">På eller ut mot sted som er alminnelig beferdet eller bestemt for alminnelig ferdsel må ingen uten politiets tillatelse anbringe innretning som medfører fare for eller er til hinder for fri ferdsel.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Dette gjelder også stående, gående, kjørende eller flyvende reklame, skilt, flagg, fakler, stands, vareutstillinger eller andre innretninger som benyttes til salg, kunngjøring eller reklame på fortau, plass eller torg.</article></article><article class="legalArticle" data-lovdata-URL="LTII/forskrift/1997-09-01-984/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Er det påkrevet at en gate, vei, plass e.l. blir helt eller delvis sperret for et begrenset tidsrom, må det innhentes tillatelse til slik sperring fra politiet, som fastsetter nærmere vilkår for å tillate avsperring.</article></article><article class="legalArticle" data-lovdata-URL="LTII/forskrift/1997-09-01-984/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Oppføring, nedriving eller reparasjon av bygninger, graving eller annet arbeid som kan medføre fare for alminnelig ferdsel, skal på forhånd meldes politiet. Politiet kan bestemme hvorledes arbeidsstedet skal holdes avsperret og påby andre sikkerhetstiltak.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1997-09-01-984/KAPITTEL_4" data-partID="k4"><h2>Kapittel IV. Ro og orden på sted som er alminnelig beferdet eller ment for alminnelig ferdsel</h2><article class="legalArticle" data-lovdata-URL="LTII/forskrift/1997-09-01-984/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">På kirkegård er det forbudt å ake, sykle, drive sport, lek, spill o.l.</article></article><article class="legalArticle" data-lovdata-URL="LTII/forskrift/1997-09-01-984/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Personer med ansvar for hund plikter å ha full kontroll med hunden på sted som er alminnelig beferdet eller ment for alminnelig ferdsel.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">I turområdet rundt Mosvannet, Lille og Store Stokkavann, Sørmarka unntatt søndre del, d.v.s. fra tunnellen på motorveien og sørover, og Vålandsskogen skal hunden holdes i bånd hele året.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Det er ikke tillatt å la tisper gå løs i løpetiden.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Hund skal være utstyrt med halsbånd med navn, adresse eller telefonnummer/ID-nummer til eieren eller den som har ansvaret for hunden. Politiet kan ta i forvaring hund som går løs i strid med denne bestemmelse.</article><article class="legalP" data-absoluteaddress="/kapittel/4/paragraf/2/ledd/5/" id="kapittel-4-paragraf-2-ledd-5">Unnlater eier eller den som har ansvar for hunden å hente den innen en uke etter at vedkommende er varslet personlig eller ved kunngjøring i pressen, kan politiet la hunden selges eller avlives.</article></article><article class="legalArticle" data-lovdata-URL="LTII/forskrift/1997-09-01-984/§12" data-name="§12" data-partID="§12" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Den som ut mot offentlig sted vil framføre sang eller musikk, stelle i stand oppvisning eller framvisning, eller gjøre bruk av høyttaler, må sende melding til politiet.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Personer, lag og organisasjoner skal ved innsamlinger på offentlig sted på forhånd gi melding til politiet.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Det er ikke tillatt for forsamlingslokaler, herunder skjenke- og serveringssteder, å ha dører og vinduer åpne hvis dette medfører sjenerende støy for omgivelsene.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1997-09-01-984/KAPITTEL_5" data-partID="k5"><h2>Kapittel V. Våpen og sprengning</h2><article class="legalArticle" data-lovdata-URL="LTII/forskrift/1997-09-01-984/§13" data-name="§13" data-partID="§13" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">På eller i umiddelbar nærhet av sted som er alminnelig beferdet eller bestemt for alminnelig ferdsel er det forbudt uten politiets tillatelse å bære ladd skytevåpen.</article></article><article class="legalArticle" data-lovdata-URL="LTII/forskrift/1997-09-01-984/§14" data-name="§14" data-partID="§14" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Sprengningsarbeid på eller ved sted som er alminnelig beferdet eller ment for alminnelig ferdsel må ikke skje uten melding til politiet som kan påby særlige sikkerhetstiltak og kreve at det fremlegges sprengningsplan. Ved sprengningsarbeid skal det vises nødvendig forsiktighet. Herunder må publikum varsles i tide.</article></article></section><section class="section" data-name="kapVI" data-section-type="default" data-absoluteaddress="/kapittel/6/" id="kapittel-6" data-lovdata-URL="LTII/forskrift/1997-09-01-984/KAPITTEL_6" data-partID="k6"><h2>Kapittel VI. Offentlige forestillinger og arrangementer</h2><article class="legalArticle" data-lovdata-URL="LTII/forskrift/1997-09-01-984/§15" data-name="§15" data-partID="§15" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Den som vil holde arrangement som overveiende er av underholdningsmessig, kunstnerisk, selskapelig eller kommersiell art på sted som er alminnelig beferdet eller ment for alminnelig ferdsel, og som har et omfang som åpenbart vil medføre behov for betydelige ferdselsreguleringer eller vakthold, må senest 10 dager før arrangementet skal avholdes ha innlevert søknad til politiet. Politilovens § 11 får tilsvarende anvendelse.</article></article><article class="legalArticle" data-lovdata-URL="LTII/forskrift/1997-09-01-984/§16" data-name="§16" data-partID="§16" data-absoluteaddress="/kapittel/6/paragraf/2/" id="kapittel-6-paragraf-2"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/6/paragraf/2/ledd/1/" id="kapittel-6-paragraf-2-ledd-1">Den som vil holde et arrangement som er allment tilgjengelig, må sende skriftlig melding til politiet selv om arrangementet ikke skjer på et sted som er alminnelig beferdet eller bestemt for alminnelig ferdsel, når arrangementets art eller størrelse gjør det sannsynlig at politioppsyn blir nødvendig av hensyn til ro og orden eller avvikling av trafikken.</article><article class="legalP" data-absoluteaddress="/kapittel/6/paragraf/2/ledd/2/" id="kapittel-6-paragraf-2-ledd-2">Meldeplikten gjelder også sammenkomst med dans eller annen tilstelning av overveiende selskapelig eller underholdende art for medlemmer av en forening eller lignende sammenslutning. Politilovens § 11 gjelder tilsvarende.</article></article></section><section class="section" data-name="kapVIII" data-section-type="default" data-absoluteaddress="/kapittel/7/" id="kapittel-7" data-lovdata-URL="LTII/forskrift/1997-09-01-984/KAPITTEL_7" data-partID="k7"><h2>Kapittel VIII. Håndhevelse</h2><article class="legalArticle" data-lovdata-URL="LTII/forskrift/1997-09-01-984/§17" data-name="§17" data-partID="§17" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Unnlater noen å utføre noe vedkommende har plikt til etter denne vedtekt eller pålegg gitt med hjemmel i vedtekten, kan politiet la det utføre på vedkommendes bekostning.</article></article><article class="legalArticle" data-lovdata-URL="LTII/forskrift/1997-09-01-984/§18" data-name="§18" data-partID="§18" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Overtredelse av vedtekten eller pålegg gitt i medhold av vedtekten, straffes etter politiloven § 30 nr. 4, hvis ikke forholdet går inn under en strengere straffebestemmelse.</article></article><article class="legalArticle" data-lovdata-URL="LTII/forskrift/1997-09-01-984/§19" data-name="§19" data-partID="§19" data-absoluteaddress="/kapittel/7/paragraf/3/" id="kapittel-7-paragraf-3"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/7/paragraf/3/ledd/1/" id="kapittel-7-paragraf-3-ledd-1">Denne vedtekt trer i kraft 1 måned etter at den er stadfestet av Justis- og politidepartementet.</article><article class="legalP" data-absoluteaddress="/kapittel/7/paragraf/3/ledd/2/" id="kapittel-7-paragraf-3-ledd-2">Fra samme tid opphører forskrift av 27. desember 1972 nr. 4462 om politivedtekt for Stavanger kommune, Rogaland, å gjelde.</article></article></section></main></body></html>