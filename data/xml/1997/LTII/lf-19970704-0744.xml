<!DOCTYPE html><html lang="no"><head><title>Forskrift om utslipp fra separate avløpsanlegg, Østfold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:13</dd><dt class="legacyID">Datokode</dt><dd class="legacyID">FOR-1997-07-04-744</dd><dt class="dokid">DokumentID</dt><dd class="dokid">LTII/forskrift/1997-07-04-744</dd><dt class="ministry">Departement</dt><dd class="ministry"><ul><li>MV</li></ul></dd><dt class="publishedIn">Publisert i</dt><dd class="publishedIn">Avd II 1997 Nr. 7</dd><dt class="dateInForce">I kraft fra</dt><dd class="dateInForce">1998-01-01</dd><dt class="appliesTo">Gjelder for</dt><dd class="appliesTo">Østfold</dd><dt class="basedOn">Hjemmel</dt><dd class="basedOn"><ul><li>forskrift/1992-07-08-519/§6</li><li>forskrift/1992-07-08-519</li></ul></dd><dt class="dateOfPublication">Kunngjort</dt><dd class="dateOfPublication">1997-08-11</dd><dt class="titleShort">Korttittel</dt><dd class="titleShort">Forskr om utslipp fra avløpsanlegg, Østfold</dd><dt class="title">Tittel</dt><dd class="title">Forskrift om utslipp fra separate avløpsanlegg, Østfold.</dd><dt class="miscInformation">Annet om dokumentet</dt><dd class="miscInformation">Fastsatt av fylkesmannen i Østfold 4. juli 1997 med hjemmel i forskrift av 8. juli 1992 nr. 519 om utslipp fra separate avløpsanlegg. Kommunens myndighet, saksbehandling m.v. § 6 tredje og fjerde ledd samt § 9 første ledd.</dd><dt class="refid">RefID</dt><dd class="refid">forskrift/1997-07-04-744</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utslipp fra separate avløpsanlegg, Østfold.<ul class="tocSubUl"><li>§ 1. Virkeområde</li><li>§ 2. Begrensninger i kommunens myndighet</li><li>§ 3. Utvidelse av kommunens myndighet</li><li>§ 4. Ansvarshavende</li><li>§ 5. Unntak</li><li>§ 6. Eldre søknader og tillatelser</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTII/forskrift/1997-07-04-744" id="dokument"><h1>Forskrift om utslipp fra separate avløpsanlegg, Østfold.</h1><article class="legalArticle" data-lovdata-URL="LTII/forskrift/1997-07-04-744/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder i Østfold fylke for behandling av saker etter forskrift om utslipp fra separate avløpsanlegg. Kommunens myndighet, saksbehandling m.v., der kommunen har avgjørelsesmyndighet etter § 6, jfr. § 7.</article></article><article class="legalArticle" data-lovdata-URL="LTII/forskrift/1997-07-04-744/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Begrensninger i kommunens myndighet</span></h2><article class="defaultP"><i>Geografisk avgrenset område</i></article><article class="legalP" data-absoluteaddress="/paragraf/2/ledd/1/" id="paragraf-2-ledd-1">I følgende geografiske områder tillates kun infiltrasjon i stedlige masser benyttet som avløpsløsning:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Nedbørfeltene til varig vernede vassdrag (Enningdalsvassdraget, Haldenvassdraget og Vansjø-/Hobølvassdraget).</article></article></li><li data-li-identifier="-" data-name="-"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Nedbørfeltene til de andre spesielt sårbare vannforekomstene med store brukerinteresser (Isesjø, Lundebyvannet, Lyseren, Vestvannet og Tunevannet).</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">For rehabilitering av eksisterende bebyggelse/avløpsanlegg, gjenoppbygging etter brann e.l. og boliger tilknyttet stedbunden næring på ikke fradelte tomter kan bestemmelsen fravikes.</article> <article class="defaultP" margin-top="true"><i>Hele fylket</i></article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Minirenseanlegg skal ha kjemisk eller biologisk/kjemisk rensing. Minirenseanlegg med kun kjemisk rensing må suppleres med etterpolering for fjerning av organisk stoff.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Klosettavløp tillates ikke tilknyttet sandfilteranlegg.</article><article class="legalP" data-absoluteaddress="/paragraf/2/ledd/5/" id="paragraf-2-ledd-5">Jordrenseanlegg for helårsbebyggelse skal utstyres med støtbelaster.</article><article class="legalP" data-absoluteaddress="/paragraf/2/ledd/6/" id="paragraf-2-ledd-6">På hytter hvor tanker/slamavskillere ikke kan plasseres frostfritt må tillatelsen begrenses til perioden 1. april – 1. oktober og tømmes før frostperioden.</article><article class="legalP" data-absoluteaddress="/paragraf/2/ledd/7/" id="paragraf-2-ledd-7">Slamavskillere skal være NS-merket og produsert etter Norsk Standard 3162 og 3163.</article><article class="legalP" data-absoluteaddress="/paragraf/2/ledd/8/" id="paragraf-2-ledd-8">Tette oppsamlingstanker skal utstyres med alarm og vannmåler (på rentvannssiden) for kontroll av vannmengde som føres til tanken. Alt utstyr som benyttes i tilknytning til tette oppsamlingstanker skal være av vannbesparende type.</article></article><article class="legalArticle" data-lovdata-URL="LTII/forskrift/1997-07-04-744/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utvidelse av kommunens myndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Alt avløpsvann (gråvann og klosettavløp) fra mindre anleggs-/næringsvirksomhet, forsamlingslokaler, feriehjem, utleiehytter, stevneplasser o.l. kan tillates ført til tett tank dersom det ikke er hensiktsmessig med andre godkjente avløpsløsninger. Løsningen tillates ikke benyttet der hvor beregnet vannmengde overstiger 50 m<sup>3</sup> /år.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kommunen kan gi utslippstillatelse til forsøksanlegg som er viktige i nasjonal sammenheng. Myndigheten til å gi slik utslippstillatelse er avhengig av uttalelse fra fylkesmannen som støtter behovet for etablering av et slikt anlegg. Slik tillatelse kan ikke gis i nedslagfeltene til de varig vernede vassdrag eller de spesielt sårbare resipientene som er nevnt under § 2.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">For privateide hytter (ikke utleiehytter) kan følgende anleggsløsninger benyttes i tillegg til de som fremgår av retningslinjer for utforming og drift av separate avløpsanlegg gitt av Statens forurensningstilsyn. Tillatelsen skal begrenses til avløpsvann fra dusj, oppvaskkum og servant med vannbesparende armatur.<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/3/ledd/3/punkt/1/" id="paragraf-3-ledd-3-punkt-1"><span class="data-originalId">-</span><article class="legalP" data-absoluteaddress="/paragraf/3/ledd/3/punkt/1/ledd/1/" id="paragraf-3-ledd-3-punkt-1-ledd-1">Resorpsjon i grunnen kan tillates i områder med tilstrekkelige løsmasser/vegetasjon. Tekniske krav til anlegget må følge forskrift/retningslinje av 1. mai 1980. Tillatelsen må tidsbegrenses til perioden 1. april – 1. oktober.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/3/punkt/2/" id="paragraf-3-ledd-3-punkt-2"><span class="data-originalId">-</span><article class="legalP" data-absoluteaddress="/paragraf/3/ledd/3/punkt/2/ledd/1/" id="paragraf-3-ledd-3-punkt-2-ledd-1">Kravet om adkomst for tømming kan fravikes f.eks. på øyer dersom tillatelsen kun dekker resorpsjon/infiltrasjon for avløpsvann fra dusj, oppvaskkum og servant. Slamavskilleren må da tømmes manuelt på fastsatt sted.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/3/ledd/3/punkt/3/" id="paragraf-3-ledd-3-punkt-3"><span class="data-originalId">-</span><article class="legalP" data-absoluteaddress="/paragraf/3/ledd/3/punkt/3/ledd/1/" id="paragraf-3-ledd-3-punkt-3-ledd-1">Tett tank for BOV-vann fra hytter kan tillates hvor andre løsninger ikke er praktisk mulig. Det kan benyttes felles tank for BOV-vann og klosettavløp.</article></article></li></ul></article></article><article class="legalArticle" data-lovdata-URL="LTII/forskrift/1997-07-04-744/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Ansvarshavende</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Den som kommunen godkjenner som ansvarshavende for slamavskillere/jordrenseanlegg skal ha tilstrekkelig faglig bakgrunn. For å bli godkjent som ansvarlig for bygging skal følgende krav til grunnkompetanse (A) og gjennomførte spesialkurs (B) være tilfredsstilt:<ul class="defaultList"><li data-li-identifier="A)" data-name="A)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">A)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">Rørlegger, fagarbeider bygg/anlegg, maskinfører for gravemaskin eller utdannet i bygg- og anleggstekniske fag ved universitet eller høyskole.</article></article></li><li data-li-identifier="B)" data-name="B)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">B)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">2-dagers kurs for ansvarshavende for bygging av jordrenseanlegg arrangert av Teknologisk Institutt, ADK-kurs hvor bygging av separate avløpsanlegg er en del av fagplanen eller SGK-kurs.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Godkjennelsen som ansvarshavende skal gis til person og ikke firma. Kommunen kan trekke godkjennelsen tilbake om anlegg ikke blir utført riktig, fagmessig og i samsvar med den gitte tillatelse.</article></article><article class="legalArticle" data-lovdata-URL="LTII/forskrift/1997-07-04-744/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fylkesmannen kan i særlige tilfelle gjøre unntak fra denne forskriften.</article></article><article class="legalArticle" data-lovdata-URL="LTII/forskrift/1997-07-04-744/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Eldre søknader og tillatelser</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift kommer til anvendelse for søknader som mottas etter at forskriften er trådt i kraft.</article></article><article class="legalArticle" data-lovdata-URL="LTII/forskrift/1997-07-04-744/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Denne forskrift trer i kraft 1. januar 1998. Fra samme tidspunkt oppheves tidligere lokale bestemmelser knyttet til forskrift om utslipp fra separate avløpsanlegg.</article></article></main></body></html>