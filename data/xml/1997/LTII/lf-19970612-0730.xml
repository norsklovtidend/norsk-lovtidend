<!DOCTYPE html><html lang="no"><head><title>Forskrift for innsamling m.v. av forbruksavfall, tømming av slamavskillere, privet, tette tanker m.v. og for avfallsgebyr, Tinn kommune, Telemark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:06</dd><dt class="legacyID">Datokode</dt><dd class="legacyID">FOR-1997-06-12-730</dd><dt class="dokid">DokumentID</dt><dd class="dokid">LTII/forskrift/1997-06-12-730</dd><dt class="ministry">Departement</dt><dd class="ministry"><ul><li>OV</li></ul></dd><dt class="publishedIn">Publisert i</dt><dd class="publishedIn">Avd II 1997 Nr. 7</dd><dt class="dateInForce">I kraft fra</dt><dd class="dateInForce">1997-09-11</dd><dt class="appliesTo">Gjelder for</dt><dd class="appliesTo">Tinn kommune, Telemark.</dd><dt class="basedOn">Hjemmel</dt><dd class="basedOn"><ul><li>lov/1981-03-13-6/§26</li><li>lov/1981-03-13-6/§30</li><li>lov/1981-03-13-6/§34</li></ul></dd><dt class="dateOfPublication">Kunngjort</dt><dd class="dateOfPublication">1997-08-11</dd><dt class="titleShort">Korttittel</dt><dd class="titleShort">Forskrift om forbruksavfall m.v., Tinn</dd><dt class="title">Tittel</dt><dd class="title">Forskrift for innsamling m.v. av forbruksavfall, tømming av slamavskillere, privet, tette tanker m.v. og for avfallsgebyr, Tinn kommune, Telemark.</dd><dt class="miscInformation">Annet om dokumentet</dt><dd class="miscInformation">Fastsatt av Tinn kommunestyre 12. juni 1997 med hjemmel i lov av 13. mars 1981 nr. 6 om vern mot forurensninger og om avfall (forurensningsloven) § 26 annet og tredje ledd, § 30 annet og tredje ledd og § 34.</dd><dt class="refid">RefID</dt><dd class="refid">forskrift/1997-06-12-730</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for innsamling m.v. av forbruksavfall, tømming av slamavskillere, privet, tette tanker m.v. og for avfallsgebyr, Tinn kommune, Telemark.<ul class="tocSubUl"><li>Kap. 1 Generelle bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Unntak fra henteordninger for visse typer forbruksavfall</li><li>§ 4. Tvungen renovasjonsordning</li></ul></li><li>Kap. 2 Innsamling m.v. av forbruksavfall<ul class="tocSubUl"><li>§ 5. Abonnentens plikter</li><li>§ 6. Anskaffelse og utlevering av oppsamlingsutstyr</li><li>§ 7. Plassering av oppsamlingsutstyret</li><li>§ 8. Krav til kjørbar vei</li><li>§ 9. Bruk av oppsamlingsutstyret</li><li>§ 10. Avfallsbehandling</li><li>§ 11. Innsamling av forbruksavfall etter henteordningen</li><li>§ 12. Levering av avfall på sentrale mottaksanlegg</li></ul></li><li>Kap. 3 Tømming av slam fra slamavskiller m.v.<ul class="tocSubUl"><li>§ 13. Abonnentens plikter</li><li>§ 14. Tømming av slamavskiller m.v.</li></ul></li><li>Kap. 4 Avfallsgebyr<ul class="tocSubUl"><li>§ 15. Hvem skal betale gebyr</li><li>§ 16. Innkreving, renter m.v.</li></ul></li><li>Kap. 5 Avsluttende bestemmelser<ul class="tocSubUl"><li>§ 17. Klage</li><li>§ 18. Straff</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1997-06-12-730" id="dokument"><h1>Forskrift for innsamling m.v. av forbruksavfall, tømming av slamavskillere, privet, tette tanker m.v. og for avfallsgebyr, Tinn kommune, Telemark.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1997-06-12-730/KAPITTEL_1" data-partID="k1"><h2>Kap. 1 Generelle bestemmelser</h2><article class="legalArticle" data-lovdata-URL="LTII/forskrift/1997-06-12-730/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftene gjelder oppsamling, innsamling og transport av forbruksavfall og tømming av slamavskillere, privet, tette tanker m.v., som omfattes av den kommunale renovasjonen. Forskriftene gjelder også avfallsgebyr.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Den kommunale renovasjon gjelder for hele Tinn kommune. Den gjelder både fast bosetning og fritidseiendommer.</article></article><article class="legalArticle" data-lovdata-URL="LTII/forskrift/1997-06-12-730/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Som <i>forbruksavfall</i> regnes vanlig avfall, også større gjenstander som inventar o.l. fra husholdninger, butikker o.l. og kontorer. Som forbruksavfall regnes også avfall av tilsvarende art og mengde fra annen virksomhet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Som <i>abonnent</i> regnes eier av bebygd eiendom som omfattes av den kommunale renovasjonsordning. Dersom eiendommen er festet bort for 30 år eller mer, skal likevel festeren regnes som abonnent om ikke annet er avtalt. Det samme gjelder når festeren har rett til å få festet forlenget, slik at den samlede festetid blir mer enn 30 år.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Tinn kommune har to typer renovasjonsordninger for sine abonnenter:</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">En <i>henteordning</i> der kommunen sørger for å hente avfallet der det er avtalt med abonnenten.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">En <i>bringeordning</i> der abonnenten selv må bringe visse typer avfall til sentrale mottaksanlegg i kommunen.</article><article class="legalP" data-absoluteaddress="/kapittel/1/paragraf/2/ledd/6/" id="kapittel-1-paragraf-2-ledd-6">Med <i>oppsamlingsenhet</i> menes det utstyr som Tinn kommune har bestemt at hver abonnent skal ha for å kunne sortere og oppbevare sortert avfall og restavfall på en slik måte at det enklest mulig kan hentes med det utstyret som Tinn kommune krever at renovatøren skal ha.</article><article class="legalP" data-absoluteaddress="/kapittel/1/paragraf/2/ledd/7/" id="kapittel-1-paragraf-2-ledd-7">Med <i>restavfall</i> menes avfall som ikke kan defineres som avfall som inngår i de fraksjonene kommunen har separate innsamlingsordninger for. Restavfall har Tinn kommune tillatelse til å deponere.</article><article class="legalP" data-absoluteaddress="/kapittel/1/paragraf/2/ledd/8/" id="kapittel-1-paragraf-2-ledd-8">Med <i>ekstraavfall</i> menes alt avfall som skal sorteres. Det vil si alt avfall som det er gjennvinningsordning for.</article></article><article class="legalArticle" data-lovdata-URL="LTII/forskrift/1997-06-12-730/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Unntak fra henteordninger for visse typer forbruksavfall</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Giftig og miljøfarlig forbruksavfall som f.eks. plantevernmidler, medisiner, visse typer batterier og kvikksølvtermometre (spesialavfall) omfattes ikke av disse forskriftenes henteordning. Det samme gjelder flytende avfall, større metallgjenstander, varm aske og etsende, eksplosivt eller selvantennelig avfall, hvitevarer, jernskrap, bilvrak, bildekk, glass, papp/papir/brunt papir, elektronikkavfall, hageavfall og visse typer plast.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Slikt avfall omfattes av Tinn kommunes bringeordning.</article></article><article class="legalArticle" data-lovdata-URL="LTII/forskrift/1997-06-12-730/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tvungen renovasjonsordning</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Tinn kommune skal samle inn eller sørge for innsamling av avfall og tomme slamavskillere, privet m.v. som omfattes av disse forskriftene. Kommunen kan gi tillatelse til at andre står for renovasjonen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Kommunen kan etter enkeltsøknad frita enkelte eiendommer for kommunal renovasjon. Fritaket gjelder ikke slam.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1997-06-12-730/KAPITTEL_2" data-partID="k2"><h2>Kap. 2 Innsamling m.v. av forbruksavfall</h2><article class="legalArticle" data-lovdata-URL="LTII/forskrift/1997-06-12-730/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Abonnentens plikter</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Abonnenten som omfattes av den kommunale innsamling av forbruksavfall skal sørge for å ha nødvendig oppsamlingsutstyr for forbruksavfallet slik at det kan sorteres og oppbevares på en hensiktsmessig måte.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Oppsamlingsutstyret skal være av en slik beskaffenhet at avfallet sikres mot rotter og andre skadedyr, og for øvrig ikke fører til hygieniske ulemper. Tinn kommune kan sette krav til hvilket utstyr som skal benyttes og hvor store de forskjellige enhetene skal være. Videre kan det settes krav til antall enheter slik at de fraksjoner som kommunen har ordninger for, kan holdes adskilt på en praktisk måte.</article></article><article class="legalArticle" data-lovdata-URL="LTII/forskrift/1997-06-12-730/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Anskaffelse og utlevering av oppsamlingsutstyr</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Tinn kommune besørger utlevering av oppsamlingsutstyret. Abonnenten må betale utstyret og sørge for nødvendig vedlikehold.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Tinn kommune kan påby eller besørge anskaffelse av nye eller flere oppsamlingsenheter, dersom det er for få oppsamlingsenheter eller dersom oppsamlingsutstyret er ødelagt eller ikke tilfredsstiller kommunens krav.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Borettslag eller andre abonnenter som ønsker å gå sammen om felles oppsamlingsutstyr må ha Tinn kommunes samtykke.</article></article><article class="legalArticle" data-lovdata-URL="LTII/forskrift/1997-06-12-730/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Plassering av oppsamlingsutstyret</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Oppsamlingsutstyret skal plasseres lett tilgjengelig på et plant og fast underlag. Fra innendørs oppsamlingssystem må abonnenten bringe sitt sorterte avfall ut til det oppsamlingsutstyret som er plassert utendørs.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Det skal avsettes tilstrekkelig areal til oppsamlingsenheten og adkomsten skal være fri for hindringer som kan gjøre hentingen vanskelig. Vinterstid skal adkomsten være ryddet for snø og om nødvendig være sandstrødd.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Dersom det ikke skal betales tillegg for lang gangvei, skal oppsamlingsutstyret ikke være plassert lenger fra kjørbar vei enn 10 meter. Tinn kommune godkjenner lenger gangvei enn 10 meter, men da må det betales et gangtillegg i samsvar med punkt A i vedtak om satser for avfallsgebyr.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">I de spredt bebygde områdene skal restavfallsenhetene plasseres ved offentlig veg. Tinn kommune kan godkjenne at restavfallsenhetene plasseres lengre unna offentlig veg, men da må det betales et kjøre-/gangtillegg i samsvar med punkt A i vedtak om satser for avfallsgebyr.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">I hytteområder skal restavfall bringes til Tinn kommunes sentrale oppsamlingsplasser.</article><article class="legalP" data-absoluteaddress="/kapittel/2/paragraf/3/ledd/6/" id="kapittel-2-paragraf-3-ledd-6">Oversikt over sentrale oppsamlingsplasser er vist på kart som følger som vedlegg til forskriftene.</article></article><article class="legalArticle" data-lovdata-URL="LTII/forskrift/1997-06-12-730/§8" data-name="§8" data-partID="§8" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Krav til kjørbar vei</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Som kjørbar vei regnes vei som har snuplass og dessuten kurvatur, stigningsforhold, bredde og styrke til å tåle et kjøretøy med akseltrykk 8 tonn.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Veien må ha en fri høyde på minst 4,5 meter.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Om vinteren må veien og eventuell snuplass være brøytet og om nødvendig strødd.</article></article><article class="legalArticle" data-lovdata-URL="LTII/forskrift/1997-06-12-730/§9" data-name="§9" data-partID="§9" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Bruk av oppsamlingsutstyret</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Oppsamlingsutstyret må ikke overfylles. Vekten på sekk for restavfall må ikke pakkes fastere med avfall enn at den lett kan tømmes. Vekten på sekken må ikke overstige 15 kg.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Utstyret må kun brukes til oppsamling av restavfallsfraksjoner som omfattes av Tinn kommunes henteordning.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Dersom noen abonnenter har mer avfall enn det som den kommunale henteordningen har kapasitet for, må abonnenten skaffe og betale gebyr for ekstra oppsamlingsutstyr.</article></article><article class="legalArticle" data-lovdata-URL="LTII/forskrift/1997-06-12-730/§10" data-name="§10" data-partID="§10" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Avfallsbehandling</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">For å få maksimal utsortering av avfall, og for å få så liten avfallsrest som mulig, har Tinn kommune både etablert en henteordning og en bringeordning.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">De fraksjonene som det er gjennvinningsordninger for i Tinn kommune, skal ikke leveres usortert i oppsamlingsutstyret for restavfall. De skal enten legges i egne oppsamlingsenheter hos abonnenten eller leveres av abonnenten til sentrale mottaksanlegg i kommunen.</article><article class="legalP" data-absoluteaddress="/kapittel/2/paragraf/6/ledd/3/" id="kapittel-2-paragraf-6-ledd-3">Tinn kommune orienterer abonnenten nærmere gjennom annonser og direkte informasjon om hvordan avfallet skal håndteres.</article></article><article class="legalArticle" data-lovdata-URL="LTII/forskrift/1997-06-12-730/§11" data-name="§11" data-partID="§11" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innsamling av forbruksavfall etter henteordningen</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Den som samler inn avfall er bare pliktig til å ta med avfall som er lagt i godkjent utstyr.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Avfallet blir hentet i samsvar med en henteplan som abonnenten blir orientert om på forhånd.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Innsamlingen skal skje slik at beboerne ikke unødig sjeneres av støv, lukt og støy. Oppsamlingsutstyret skal forlates i lukket stand.</article><article class="legalP" data-absoluteaddress="/kapittel/2/paragraf/7/ledd/4/" id="kapittel-2-paragraf-7-ledd-4">Under transport må avfall sikres slik at det ikke faller av.</article></article><article class="legalArticle" data-lovdata-URL="LTII/forskrift/1997-06-12-730/§12" data-name="§12" data-partID="§12" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Levering av avfall på sentrale mottaksanlegg</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Tinn kommune tilbyr sine abonnenter levering av ekstraavfall på sitt anlegg på avfallsplassen på Mårvik, og på Falken Miljøsikrings mottaksanlegg på Hydro Rjukan Næringspark.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Alt avfall skal i utgangspunktet sorteres i de fraksjoner som man har tilbud om. Sortering kan skje på mottaksanlegget. I spesielle tilfelle kan man levere usortert avfall.</article><article class="legalP" data-absoluteaddress="/kapittel/2/paragraf/8/ledd/3/" id="kapittel-2-paragraf-8-ledd-3">Under transport til mottaksanlegget må avfall sikres slik at det ikke faller av.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTII/forskrift/1997-06-12-730/KAPITTEL_3" data-partID="k3"><h2>Kap. 3 Tømming av slam fra slamavskiller m.v.</h2><article class="legalArticle" data-lovdata-URL="LTII/forskrift/1997-06-12-730/§13" data-name="§13" data-partID="§13" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Abonnentens plikter</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Abonnenten skal sørge for at anleggene som skal tømmes er lett tilgjengelig for tømming med bil. Overdekking av kumlokk o.l. med snø, is, jord osv. fjernes av abonnenten før tømming skal utføres.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Den som tømmer anlegget har rett til å plassere nødvendig utstyr på eiendommen for å få utført tømmingen.</article></article><article class="legalArticle" data-lovdata-URL="LTII/forskrift/1997-06-12-730/§14" data-name="§14" data-partID="§14" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Tømming av slamavskiller m.v.</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Tinn kommune varsler gjennom annonser i dagspressen når tømming vil finne sted.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">For eiendommer med fast bosetting og med toalett tilknyttet slamavskilleren og tilfredsstillende volum og standard på slamavskilleren, skal slamavskilleren tømmes hvert andre år. For eiendommer med fast bosetting og med toalett tilknyttet slamavskilleren og utilfredsstillende volum og standard på slamavskilleren, skal slamavskilleren tømmes minst hvert år. For eiendommer med fast bosetting uten toalett tilknyttet slamavskilleren og for fritidsbebyggelse med tilfredsstillende volum og standard på slamavskilleren, skal slamavskilleren tømmes hvert 4. år. For eiendommer med fast bosetting uten toalett tilknyttet slamavskilleren og for fritidsbebyggelse med utilfredsstillende volum og standard på slamavskilleren, skal slamavskilleren tømmes minst hvert 2. år.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Tømming skal skje slik:<table><tbody><tr><td data-text-align="left" data-vertical-align="top">Helårshus med vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &lt; 4 m<sup>3</sup></td><td data-text-align="left" data-vertical-align="top">Minst 1 tømming hvert år</td></tr><tr><td data-text-align="left" data-vertical-align="top" /><td data-text-align="left" data-vertical-align="top">(ikke godkjente anlegg)</td></tr><tr><td data-text-align="left" data-vertical-align="top">Helårshus med vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &gt; 4 m<sup>3</sup></td><td data-text-align="left" data-vertical-align="top">Tømming hvert andre år</td></tr><tr><td data-text-align="left" data-vertical-align="top">Helårshus uten vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &lt; 2 m<sup>3</sup></td><td data-text-align="left" data-vertical-align="top">Minst 1 tømming hvert</td></tr><tr><td data-text-align="left" data-vertical-align="top" /><td data-text-align="left" data-vertical-align="top">andre år</td></tr><tr><td data-text-align="left" data-vertical-align="top">Helårshus uten vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &gt; 2 m<sup>3</sup></td><td data-text-align="left" data-vertical-align="top">Tømming hvert fjerde år</td></tr><tr><td data-text-align="left" data-vertical-align="top">Hytte med vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &lt; 2 m<sup>3</sup></td><td data-text-align="left" data-vertical-align="top">Minst 1 tømming hvert</td></tr><tr><td data-text-align="left" data-vertical-align="top" /><td data-text-align="left" data-vertical-align="top">andre år</td></tr><tr><td data-text-align="left" data-vertical-align="top">Hytte med vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &gt; 2 m<sup>3</sup></td><td data-text-align="left" data-vertical-align="top">Tømming hvert fjerde år</td></tr><tr><td data-text-align="left" data-vertical-align="top">Hytte uten vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &lt; 1 m<sup>3</sup></td><td data-text-align="left" data-vertical-align="top">Minst 1 tømming hvert</td></tr><tr><td data-text-align="left" data-vertical-align="top" /><td data-text-align="left" data-vertical-align="top">andre år</td></tr><tr><td data-text-align="left" data-vertical-align="top">Hytte uten vannklosett.</td><td data-text-align="left" data-vertical-align="top" /></tr><tr><td data-text-align="left" data-vertical-align="top">Tankvolum &gt; 1 m<sup>3</sup></td><td data-text-align="left" data-vertical-align="top">Tømming hvert</td></tr><tr><td data-text-align="left" data-vertical-align="top" /><td data-text-align="left" data-vertical-align="top">fjerde år</td></tr></tbody></table></article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">For slamavskillere som er så store at det er fylkesmannen som har gitt tillatelse, gjelder egne regler for hvert anlegg. Men de skal tømmes minst en gang pr. år.</article><article class="legalP" data-absoluteaddress="/kapittel/3/paragraf/2/ledd/5/" id="kapittel-3-paragraf-2-ledd-5">Tette oppsamlingstanker tømmes minst en gang hvert år, og eventuelt hyppigere dersom det er behov.</article><article class="legalP" data-absoluteaddress="/kapittel/3/paragraf/2/ledd/6/" id="kapittel-3-paragraf-2-ledd-6">I spesielle tilfeller kan kommunen bestemme en annen tømmehyppighet. Tømmingen skal utføres slik at beboerne ikke unødig sjeneres av støy og lukt. Anlegget skal forlates i lukket stand, og grinder, porter og dører skal lukkes, eventuelt låses.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTII/forskrift/1997-06-12-730/KAPITTEL_4" data-partID="k4"><h2>Kap. 4 Avfallsgebyr</h2><article class="legalArticle" data-lovdata-URL="LTII/forskrift/1997-06-12-730/§15" data-name="§15" data-partID="§15" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Hvem skal betale gebyr</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Abonnenten skal betale et årlig gebyr til Tinn kommune. Gebyr betales også ved levering av avfall på kommunens avfallsplass eller sorteringsanlegg på Hydro Rjukan Næringspark. Gebyr kreves inn i forhold til sorteringsgraden på det leverte avfallet.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Kommunen fastsetter regler for beregning av gebyrets størrelse.</article></article><article class="legalArticle" data-lovdata-URL="LTII/forskrift/1997-06-12-730/§16" data-name="§16" data-partID="§16" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Innkreving, renter m.v.</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Avfallsgebyr med påløpte renter og kostnader er sikret med lovbestemt pant etter pantelovens § 6-1. Om renteplikt ved for sen betaling, tilbakebetaling og inndrivelse av avfallsgebyr gjelder reglene i lov av 6. juni 1975 nr. 29 om eiendomsskatt til kommunane §§ 26 og 27 tilsvarende.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTII/forskrift/1997-06-12-730/KAPITTEL_5" data-partID="k5"><h2>Kap. 5 Avsluttende bestemmelser</h2><article class="legalArticle" data-lovdata-URL="LTII/forskrift/1997-06-12-730/§17" data-name="§17" data-partID="§17" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Enkeltvedtak fattet av rådmannen kan påklages til Kommuneutvalg 1.</article></article><article class="legalArticle" data-lovdata-URL="LTII/forskrift/1997-06-12-730/§18" data-name="§18" data-partID="§18" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Straff</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Overtredelse av forskriftene straffes med bøter etter forurensningslovens § 79 annet ledd.</article></article></section></main></body></html>