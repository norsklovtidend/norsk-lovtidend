<!DOCTYPE html><html lang="no"><head><title>Forskrift om styringssystem for å etterleve myndighetskrav knyttet til sikkerhet, arbeidsmiljø og vern av ytre miljø i petroleumsvirksomheten.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:29</dd><dt class="legacyID">Datokode</dt><dd class="legacyID">FOR-1997-06-27-650</dd><dt class="dokid">DokumentID</dt><dd class="dokid">LTI/forskrift/1997-06-27-650</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 16</dd><dt class="dateInForce">I kraft fra</dt><dd class="dateInForce">1997-07-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1216</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-11-29-72/§10-18</li><li>lov/1996-11-29-72/§10-6</li><li>lov/1996-11-29-72/§10-1</li><li>lov/1977-02-04-4/§16a</li><li>lov/1977-02-04-4/§2</li><li>lov/1981-03-13-6/§9</li></ul></dd><dt class="dateOfPublication">Kunngjort</dt><dd class="dateOfPublication">1997-07-11</dd><dt class="title">Tittel</dt><dd class="title">Forskrift om styringssystem for å etterleve myndighetskrav knyttet til sikkerhet, arbeidsmiljø og vern av ytre miljø i petroleumsvirksomheten.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 27. juni 1997 med hjemmel i lov 29. november 1996 nr. 72 om petroleumsvirksomhet § 10-18, jf § 10-6, jf § 10-1, lov 4. februar 1977 nr. 4 om arbeidervern og arbeidsmiljø mv § 16 A, jf § 2 nr. 3 første til og med fjerde ledd og lov 13. mars 1981 nr. 6 om vern mot forurensninger og avfall § 9 nr. 3. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1997-06-27-650</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om styringssystem for å etterleve myndighetskrav knyttet til sikkerhet, arbeidsmiljø og vern av ytre miljø i petroleumsvirksomheten.<ul class="tocSubUl"><li>Kap I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Ikrafttredelse</li></ul></li><li>Kap II. Generelle bestemmelser<ul class="tocSubUl"><li>§ 5. Ansvar etter denne forskrift</li><li>§ 6. Tilsynsmyndighet</li><li>§ 7. Fravik</li></ul></li><li>Kap III. Bestemmelser om styringssystem<ul class="tocSubUl"><li>§ 8. Styringssystem</li><li>§ 9. Oppfølging av styringssystem</li><li>§ 10. Dokumentasjon av styringssystem</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-27-650" id="dokument"><h1>Forskrift om styringssystem for å etterleve myndighetskrav knyttet til sikkerhet, arbeidsmiljø og vern av ytre miljø i petroleumsvirksomheten.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-06-27-650/KAPITTEL_1" data-partID="k1"><h2>Kap I. Innledende bestemmelser</h2><article class="legalArticle" data-lovdata-URL="LTI/forskrift/1997-06-27-650/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med denne forskrift er å:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">Bidra til å sikre en systematisk styring og gjennomføring av egen aktivitet for å oppnå best mulig sikkerhet for personell, miljø og de økonomiske verdier innretninger og fartøy representerer, vern av det ytre miljø mot forurensning og behandling av avfall, så vel som et fullt forsvarlig arbeidsmiljø, i samsvar med krav og målsettinger gitt i lovgivning som nevnt i denne forskrift § 2.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">Bidra til et kontinuerlig forbedringsarbeid i petroleumsvirksomheten.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">Legge til rette for et helhetlig og samordnet myndighetstilsyn med petroleumsvirksomheten.</article></article></li></ul></article></article><article class="legalArticle" data-lovdata-URL="LTI/forskrift/1997-06-27-650/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Denne forskrift får anvendelse for etablering og videreutvikling av styringssystem for å etterleve myndighetskrav i petroleumsvirksomheten, på områder som omfattes av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">Lov 29. november 1996 nr. 72 om petroleumsvirksomhet § 1-4, hva angår sikkerhet, men likevel ikke for utvinning og transport av undersjøiske petroleumsforekomster på landterritoriet eller sjøgrunn undergitt privat eiendomsrett.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">Lov 4. februar 1977 nr. 4 om arbeidervern og arbeidsmiljø § 2 nr. 3, første til og med fjerde ledd, jf forskrift 27. november 1992 nr. 870 om arbeidervern og arbeidsmiljø mv i petroleumsvirksomheten, § 1.</article></article></li></ul></article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">c) Lov 13. mars 1981 nr. 6 om vern mot forurensninger og om avfall § 4.</article></article><article class="legalArticle" data-lovdata-URL="LTI/forskrift/1997-06-27-650/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1"><i>Styringssystem:</i> Organisasjon, prosedyrer, prosesser og ressurser som er nødvendige for å sikre etterlevelse av krav som er fastsatt i eller i medhold av lovgivning som nevnt i denne forskrift § 2.</article></article><article class="legalArticle" data-lovdata-URL="LTI/forskrift/1997-06-27-650/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ikrafttredelse</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/4/punkt/1/" id="kapittel-1-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/4/punkt/1/ledd/1/" id="kapittel-1-paragraf-4-punkt-1-ledd-1">Denne forskrift trer i kraft 1. juli 1997.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/4/punkt/2/" id="kapittel-1-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/4/punkt/2/ledd/1/" id="kapittel-1-paragraf-4-punkt-2-ledd-1">Forskrift om rettighetshavers internkontroll i petroleumsvirksomheten mv, kgl.res. 28. juni 1985 nr. 1216, blir opphevd fra samme dato.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/4/punkt/3/" id="kapittel-1-paragraf-4-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/4/punkt/3/ledd/1/" id="kapittel-1-paragraf-4-punkt-3-ledd-1">Enkeltvedtak som er gjort i medhold av denne paragraf nr. 2, gjelder til de eventuelt blir opphevd eller endret av Oljedirektoratet.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-06-27-650/KAPITTEL_2" data-partID="k2"><h2>Kap II. Generelle bestemmelser</h2><article class="legalArticle" data-lovdata-URL="LTI/forskrift/1997-06-27-650/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ansvar etter denne forskrift</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Den som er ansvarlig etter lovgivning som nevnt i denne forskrift § 2, skal etablere, følge opp og videreutvikle et styringssystem i samsvar med bestemmelse gitt i eller i medhold av denne lovgivning og sikre at dette gjøres i samarbeid med arbeidstakerne og deres representanter.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Arbeidstakerne skal medvirke ved innføring og oppfølging av styringssystem.</article></article><article class="legalArticle" data-lovdata-URL="LTI/forskrift/1997-06-27-650/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Tilsynsmyndighet</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Oljedirektoratet, Statens forurensningstilsyn og Statens helsetilsyn eller dem som Statens helsetilsyn bemyndiger, gjennomfører tilsyn med petroleumsvirksomheten i samsvar med prinsipp nedfelt i kgl.res. 28. juni 1985 nr. 3388 om ordningen av tilsynet med sikkerheten mv i petroleumsvirksomheten på den norske kontinentalsokkelen.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Oljedirektoratet fører tilsyn med det system for styring som etableres etter denne forskrift og gjør de vedtak som er nødvendige for å gjennomføre bestemmelser som er gitt i eller i medhold av denne, i samarbeid med Statens helsetilsyn og Statens forurensningstilsyn innenfor deres forvaltningsområder.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Arbeidstakernes verneombud og tillitsvalgte skal gjøres kjent med de enkeltvedtak som blir fattet.</article></article><article class="legalArticle" data-lovdata-URL="LTI/forskrift/1997-06-27-650/§7" data-name="§7" data-partID="§7" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Fravik</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Oljedirektoratet kan gi fravik fra denne forskrift dersom spesielle grunner gjør dette nødvendig eller rimelig.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Fravik gis skriftlig.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1997-06-27-650/KAPITTEL_3" data-partID="k3"><h2>Kap III. Bestemmelser om styringssystem</h2><article class="legalArticle" data-lovdata-URL="LTI/forskrift/1997-06-27-650/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Styringssystem</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/3/paragraf/1/punkt/1/" id="kapittel-3-paragraf-1-punkt-1"><span class="data-originalId">1.</span><article class="legalP" data-absoluteaddress="/kapittel/3/paragraf/1/punkt/1/ledd/1/" id="kapittel-3-paragraf-1-punkt-1-ledd-1">Den som er ansvarlig etter lovgivning som nevnt i denne forskrift § 2, skal fastsette spesifikke krav til det styringssystem som etableres.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/3/paragraf/1/punkt/2/" id="kapittel-3-paragraf-1-punkt-2"><span class="data-originalId">2.</span><article class="legalP" data-absoluteaddress="/kapittel/3/paragraf/1/punkt/2/ledd/1/" id="kapittel-3-paragraf-1-punkt-2-ledd-1">Følgende elementer skal blant annet inngå i styringssystemet:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/1/" id="kapittel-3-paragraf-1-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/1/ledd/1/" id="kapittel-3-paragraf-1-punkt-2-ledd-1-punkt-1-ledd-1">Beskrivelse av mål for petroleumsvirksomhet innen områdene sikkerhet, arbeidsmiljø, vern av det ytre miljø mot forurensning og behandling av avfall i petroleumsvirksomheten.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/2/" id="kapittel-3-paragraf-1-punkt-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/2/ledd/1/" id="kapittel-3-paragraf-1-punkt-2-ledd-1-punkt-2-ledd-1">Oversikt over relevant regelverk som gjelder, samt en beskrivelse av hvordan virksomheten holder seg oppdatert med hensyn til konsekvenser av nye eller endrede lover og forskrifter.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/3/" id="kapittel-3-paragraf-1-punkt-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/3/ledd/1/" id="kapittel-3-paragraf-1-punkt-2-ledd-1-punkt-3-ledd-1">Kravspesifikasjoner som utfyller myndighetskrav innen sikkerhet, arbeidsmiljø, vern av det ytre miljø mot forurensning og behandling av avfall i petroleumsvirksomheten, og som også danner basis for planlegging, gjennomføring og oppfølging av petroleumsvirksomheten.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/4/" id="kapittel-3-paragraf-1-punkt-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/4/ledd/1/" id="kapittel-3-paragraf-1-punkt-2-ledd-1-punkt-4-ledd-1">Organisering av virksomheten og aktiviteter som skal gjennomføres i petroleumsvirksomheten, herunder klargjøring av ansvars-, myndighets- og oppgavefordeling.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/5/" id="kapittel-3-paragraf-1-punkt-2-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/5/ledd/1/" id="kapittel-3-paragraf-1-punkt-2-ledd-1-punkt-5-ledd-1">Beskrivelse av og krav til bemanning og kompetanse.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/6/" id="kapittel-3-paragraf-1-punkt-2-ledd-1-punkt-6"><span class="data-originalId">f)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/6/ledd/1/" id="kapittel-3-paragraf-1-punkt-2-ledd-1-punkt-6-ledd-1">Beskrivelse av og krav til dokumentasjons- og informasjonssystemer.</article></article></li><li data-li-identifier="g)" data-name="g)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/7/" id="kapittel-3-paragraf-1-punkt-2-ledd-1-punkt-7"><span class="data-originalId">g)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/7/ledd/1/" id="kapittel-3-paragraf-1-punkt-2-ledd-1-punkt-7-ledd-1">Prosedyrer, instrukser eller andre rutiner som beskriver planlegging og gjennomføring av aktiviteter for å nå de målene som er satt for virksomheten.</article></article></li><li data-li-identifier="h)" data-name="h)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/8/" id="kapittel-3-paragraf-1-punkt-2-ledd-1-punkt-8"><span class="data-originalId">h)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/8/ledd/1/" id="kapittel-3-paragraf-1-punkt-2-ledd-1-punkt-8-ledd-1">Prosedyrer eller instrukser som beskriver håndtering av avvik fra myndighetskrav, så vel som avvik fra egne krav.</article></article></li><li data-li-identifier="i)" data-name="i)"><article class="listArticle" data-absoluteaddress="/kapittel/3/paragraf/1/punkt/2/ledd/1/punkt/9/" id="kapittel-3-paragraf-1-punkt-2-ledd-1-punkt-9"><span class="data-originalId">i)</span><article class="legalP" data-absoluteaddress="/kapittel/3/paragraf/1/punkt/2/ledd/1/punkt/9/ledd/1/" id="kapittel-3-paragraf-1-punkt-2-ledd-1-punkt-9-ledd-1">Planer for oppfølging og videreutvikling av det etablerte styringssystem.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/kapittel/3/paragraf/1/punkt/3/" id="kapittel-3-paragraf-1-punkt-3"><span class="data-originalId">3.</span><article class="legalP" data-absoluteaddress="/kapittel/3/paragraf/1/punkt/3/ledd/1/" id="kapittel-3-paragraf-1-punkt-3-ledd-1">Styringssystemet skal ivareta styring i og mellom de ulike aktiviteter og faser i petroleumsvirksomheten og være tilpasset særskilte forhold av betydning for sikkerhet, arbeidsmiljø, vern av det ytre miljø mot forurensning og behandling av avfall i disse.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/3/paragraf/1/punkt/4/" id="kapittel-3-paragraf-1-punkt-4"><span class="data-originalId">4.</span><article class="legalP" data-absoluteaddress="/kapittel/3/paragraf/1/punkt/4/ledd/1/" id="kapittel-3-paragraf-1-punkt-4-ledd-1">Rettighetshavers styringssystem skal gi en samlet og overordnet beskrivelse av krav til og oppfølging av styringssystem etablert av andre deltakere i petroleumsvirksomheten.</article></article></li></ul></article><article class="legalArticle" data-lovdata-URL="LTI/forskrift/1997-06-27-650/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Oppfølging av styringssystem</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">For å sikre at styringssystemet fungerer som forutsatt og at dette videreutvikles og forbedres, skal dette følges opp på en helhetlig, styrt og systematisk måte.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Den som er ansvarlig for styringssystem etablert etter denne forskrift § 5, skal utarbeide en plan for og avsette tilstrekkelige ressurser til, slik oppfølging av styringssystemet.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Rettighetshaver skal ta stilling til og følge opp styringssystem som er etablert av andre deltakerne i petroleumsvirksomheten etter denne forskrift eller etter annen norsk lovgivning. Rettighetshaver skal sikre at mulige mangler i andre deltakeres styringssystem blir korrigert eller nødvendige tilpasninger blir foretatt.</article></article><article class="legalArticle" data-lovdata-URL="LTI/forskrift/1997-06-27-650/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Dokumentasjon av styringssystem</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Den som er ansvarlig for styringssystem etablert etter denne forskrift § 5, skal sikre at styringssystemet er tilstrekkelig dokumentert. Dokumentasjon skal gi referanser til annen relevant dokumentasjon eller styringssystem etter denne forskrift eller annen lovgivning.</article></article></section></main></body></html>