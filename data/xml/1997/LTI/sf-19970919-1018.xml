<!DOCTYPE html><html lang="no"><head><title>Forskrift om regionale verneombud for bygge- og anleggsvirksomhet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1997-09-19-1018</dd><dt class="dokid">DokumentID</dt><dd class="dokid">LTI/forskrift/1997-09-19-1018</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 21</dd><dt class="dateInForce">I kraft fra</dt><dd class="dateInForce">1998-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1981-02-13-8824</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§2</li><li>lov/1977-02-04-4/§28</li></ul></dd><dt class="dateOfPublication">Kunngjort</dt><dd class="dateOfPublication">1997-10-10</dd><dt class="title">Tittel</dt><dd class="title">Forskrift om regionale verneombud for bygge- og anleggsvirksomhet.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 19. september 1997 med hjemmel i lov 4. februar 1977 nr. 4 om arbeidervern og arbeidsmiljø m.v. § 2 nr. 7 og § 28 annet ledd. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1997-09-19-1018</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regionale verneombud for bygge- og anleggsvirksomhet.<ul class="tocSubUl"><li>Kapittel 1 Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Straffeansvar</li><li>§ 5. Ikrafttreden</li></ul></li><li>Kapittel 2 Alminnelige bestemmelser<ul class="tocSubUl"><li>§ 6. Oppnevning og avsetting av regionale verneombud</li><li>§ 7. Regioninndeling og antall verneombud</li><li>§ 8. Kvalifikasjoner</li><li>§ 9. Regionale verneombuds myndighet og oppgaver</li><li>§ 10. Forbundenes oppgaver</li><li>§ 11. Rett til opplysninger</li><li>§ 12. Instrukser</li><li>§ 13. Taushetsplikt</li><li>§ 14. Avgift</li><li>§ 15. Fondsstyret</li><li>§ 16. Dekning av utgifter ved de regionale verneombudenes virksomhet</li><li>§ 17. Klage</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-09-19-1018" id="dokument"><h1>Forskrift om regionale verneombud for bygge- og anleggsvirksomhet.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-09-19-1018/KAPITTEL_1" data-partID="k1"><h2>Kapittel 1 Innledende bestemmelser</h2><article class="legalArticle" data-lovdata-URL="LTI/forskrift/1997-09-19-1018/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Formålet med ordningen er å bidra til at sikkerhets-, helse- og arbeidsmiljøforholdene på bygge- og anleggsplasser er i samsvar med arbeidsmiljøloven med tilhørende forskrifter.</article></article><article class="legalArticle" data-lovdata-URL="LTI/forskrift/1997-09-19-1018/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder for bygge- og anleggsvirksomhet, herunder enkeltmannsforetak, hvor arbeidsplassene er midlertidige eller mobile.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Forskriften gjelder ikke for petroleumsvirksomheten.</article></article><article class="legalArticle" data-lovdata-URL="LTI/forskrift/1997-09-19-1018/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/punkt/1/" id="kapittel-1-paragraf-3-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/punkt/1/ledd/1/" id="kapittel-1-paragraf-3-punkt-1-ledd-1">Bygge- og anleggsvirksomhet:<ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/1/" id="kapittel-1-paragraf-3-punkt-1-ledd-1-punkt-1"><span class="data-originalId">1)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/1/ledd/1/" id="kapittel-1-paragraf-3-punkt-1-ledd-1-punkt-1-ledd-1">oppføring av bygninger</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/2/" id="kapittel-1-paragraf-3-punkt-1-ledd-1-punkt-2"><span class="data-originalId">2)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/2/ledd/1/" id="kapittel-1-paragraf-3-punkt-1-ledd-1-punkt-2-ledd-1">innrednings- og installasjonsarbeid</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/3/" id="kapittel-1-paragraf-3-punkt-1-ledd-1-punkt-3"><span class="data-originalId">3)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/3/ledd/1/" id="kapittel-1-paragraf-3-punkt-1-ledd-1-punkt-3-ledd-1">montering og demontering av prefabrikkerte elementer</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/4/" id="kapittel-1-paragraf-3-punkt-1-ledd-1-punkt-4"><span class="data-originalId">4)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/4/ledd/1/" id="kapittel-1-paragraf-3-punkt-1-ledd-1-punkt-4-ledd-1">riving, ombygging og istandsetting</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/5/" id="kapittel-1-paragraf-3-punkt-1-ledd-1-punkt-5"><span class="data-originalId">5)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/5/ledd/1/" id="kapittel-1-paragraf-3-punkt-1-ledd-1-punkt-5-ledd-1">sanering og vedlikehold</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/6/" id="kapittel-1-paragraf-3-punkt-1-ledd-1-punkt-6"><span class="data-originalId">6)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/6/ledd/1/" id="kapittel-1-paragraf-3-punkt-1-ledd-1-punkt-6-ledd-1">alminnelig anleggsvirksomhet</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/7/" id="kapittel-1-paragraf-3-punkt-1-ledd-1-punkt-7"><span class="data-originalId">7)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/7/ledd/1/" id="kapittel-1-paragraf-3-punkt-1-ledd-1-punkt-7-ledd-1">graving, sprenging og annet grunnarbeid</article></article></li><li data-li-identifier="8)" data-name="8)"><article class="listArticle" data-absoluteaddress="/kapittel/1/paragraf/3/punkt/1/ledd/1/punkt/8/" id="kapittel-1-paragraf-3-punkt-1-ledd-1-punkt-8"><span class="data-originalId">8)</span><article class="legalP" data-absoluteaddress="/kapittel/1/paragraf/3/punkt/1/ledd/1/punkt/8/ledd/1/" id="kapittel-1-paragraf-3-punkt-1-ledd-1-punkt-8-ledd-1">annet arbeid som utføres i tilknytning til bygge- og anleggsarbeider.</article></article></li></ul></article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/punkt/2/" id="kapittel-1-paragraf-3-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/punkt/2/ledd/1/" id="kapittel-1-paragraf-3-punkt-2-ledd-1">Enkeltmannsforetak:</article><article class="legalP" data-absoluteaddress="/kapittel/1/paragraf/3/punkt/2/ledd/2/" id="kapittel-1-paragraf-3-punkt-2-ledd-2">virksomhet som ikke sysselsetter arbeidstakere.</article></article></li></ul></article><article class="legalArticle" data-lovdata-URL="LTI/forskrift/1997-09-19-1018/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Straffeansvar</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Overtredelse av forskriften er straffbart, jf arbeidsmiljøloven kap. XIV og straffeloven § 48a og § 48b.</article></article><article class="legalArticle" data-lovdata-URL="LTI/forskrift/1997-09-19-1018/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Denne forskrift trer i kraft 1. januar 1998. Fra samme tid oppheves forskrift av 13. februar 1981 nr. 8824 om regionale verneombud i bygge- og anleggsbransjen.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-09-19-1018/KAPITTEL_2" data-partID="k2"><h2>Kapittel 2 Alminnelige bestemmelser</h2><article class="legalArticle" data-lovdata-URL="LTI/forskrift/1997-09-19-1018/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Oppnevning og avsetting av regionale verneombud</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Regionale verneombud for byggevirksomhet oppnevnes av Fellesforbundet. Regionale verneombud for anleggsvirksomhet oppnevnes av Norsk Arbeidsmandsforbund. De regionale verneombudene tilsettes i forbundene. Forbundene gir melding til Fondsstyret om hvem som er oppnevnt.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Regionale verneombud skal virke på heltid. De oppnevnes for fire år av gangen.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Fondsstyret, jf § 15, påser at de oppnevnte regionale vernombudene har de kvalifikasjonene som kreves etter § 8.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Fondsstyret gir deretter melding om hvem som er oppnevnt til regionalt verneombud til Direktoratet for arbeidstilsynet, Arbeidstilsynets distriktskontorer, vedkommende forbund og vedkommende arbeidsgiverorganisasjoner. De virksomheter som omfattes av ordningen gis melding om hvem som er oppnevnt som regionalt verneombud i forbindelse med innkreving av avgiften.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Fondsstyret for den regionale verneombudsordningen kan bestemme at et regionalt verneombud skal fratas vervet, dersom vedkommende åpenbart og vedvarende ikke utfører de oppgaver som er pålagt gjennom denne forskriften eller grovt har misbrukt vervet.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Vedkommende anses som regionalt verneombud inntil det på tilsvarende måte blir gitt melding om nyoppnevning eller at verneombudet er løst fra vervet.</article></article><article class="legalArticle" data-lovdata-URL="LTI/forskrift/1997-09-19-1018/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Regioninndeling og antall verneombud</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Som hovedregel skal det være ett regionalt verneombud for byggevirksomhet og ett for anleggsvirksomhet i hvert av Arbeidstilsynets distriktsområder. Fondsstyret, jf § 15, kan ved enstemmig vedtak fastsette endringer i regioninndeling og antall regionale verneombud.</article></article><article class="legalArticle" data-lovdata-URL="LTI/forskrift/1997-09-19-1018/§8" data-name="§8" data-partID="§8" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Kvalifikasjoner</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Regionale verneombud skal ha minst tre års erfaring fra arbeid innenfor en av de faggrupper de skal være regionale verneombud for.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">De skal også ha minst tre års erfaring som tillitsvalgt, herav minst to år som verneombud.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">De regionale verneombudene plikter å gjøre seg kjent med de regler om sikkerhet, helse og arbeidsmiljø som gjelder for bygge- og anleggsvirksomhet under denne forskriften.</article></article><article class="legalArticle" data-lovdata-URL="LTI/forskrift/1997-09-19-1018/§9" data-name="§9" data-partID="§9" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Regionale verneombuds myndighet og oppgaver</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">De regionale verneombudene skal arbeide på de arbeidsplassene som ikke har valgt verneombud eller opprettet arbeidsmiljøutvalg i samsvar med arbeidsmiljølovens regler.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">På arbeidsplasser hvor det ikke er valgt verneombud, skal det regionale verneombudet gjøre arbeidsgiver og arbeidstakerne oppmerksom på plikten til å velge verneombud etter arbeidsmiljøloven § 25. Hvis verneombud etter dette ikke velges, skal det regionale verneombudet gi melding til Arbeidstilsynet.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Inntil verneombud er valgt for arbeidsplassen, har det regionale verneombudet samme myndighet som verneombud har etter arbeidsmiljøloven § 26 nr 1 – 5 og § 27. Det regionale verneombudet kan delta ved Arbeidstilsynets inspeksjoner i virksomheten. De regionale verneombudene har tilsvarende myndighet overfor enkeltmannsforetak.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">På arbeidsplasser med flere arbeidsgivere på samme arbeidsplass og hvor virksomhetene ikke har avtalt hvem av dem som skal ha ansvaret for samordningen av de enkelte virksomheters verne- og miljøarbeid, skal det regionale verneombudet gjøre arbeidsgiverne oppmerksom på plikten til skriftlig å avtale hvem av dem som skal ha ansvaret for samordningen, jf arbeidsmiljøloven § 15. Dersom arbeidsgiverne etter dette ikke avtaler hvem som skal ha ansvaret for samordningen, skal det regionale verneombudet gi melding til Arbeidstilsynet.</article><article class="legalP" data-absoluteaddress="/kapittel/2/paragraf/4/ledd/5/" id="kapittel-2-paragraf-4-ledd-5">Dersom det ikke er opprettet arbeidsmiljøutvalg i virksomheter som har plikt til det etter arbeidsmiljøloven § 23, skal de regionale verneombudene gjøre arbeidsgiver og arbeidstakerne oppmerksom på denne plikten. Hvis arbeidsmiljøutvalg etter dette ikke opprettes, skal det regionale verneombudet gi melding til Arbeidstilsynet.</article><article class="legalP" data-absoluteaddress="/kapittel/2/paragraf/4/ledd/6/" id="kapittel-2-paragraf-4-ledd-6">De regionale verneombudene skal utarbeide årsrapport om sin virksomhet til forbundene.</article></article><article class="legalArticle" data-lovdata-URL="LTI/forskrift/1997-09-19-1018/§10" data-name="§10" data-partID="§10" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Forbundenes oppgaver</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Forbundene skal utarbeide planer for de regionale verneombudenes virksomhet. Planene skal godkjennes av Fondsstyret.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Forbundene skal avgi rapporter til Fondsstyret når styret ber om det.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Forbundene utarbeider en samlet årsrapport for sine verneombud til Fondsstyret.</article></article><article class="legalArticle" data-lovdata-URL="LTI/forskrift/1997-09-19-1018/§11" data-name="§11" data-partID="§11" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Rett til opplysninger</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Regionale verneombud har tilsvarende krav på opplysninger fra bedriftene som ordinært valgte verneombud har og ellers de opplysninger som anses nødvendige for at det regionale verneombudet skal kunne utføre sine oppgaver etter § 9 i denne forskrift.</article></article><article class="legalArticle" data-lovdata-URL="LTI/forskrift/1997-09-19-1018/§12" data-name="§12" data-partID="§12" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Instrukser</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Fondsstyret kan kreve at forbundene utarbeider instrukser for de regionale verneombudene. Instruksene skal godkjennes av Fondsstyret.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Fondsstyret fastsetter instruks for innkreving av avgiften.</article></article><article class="legalArticle" data-lovdata-URL="LTI/forskrift/1997-09-19-1018/§13" data-name="§13" data-partID="§13" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Taushetsplikt</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Regionale verneombud har taushetsplikt i samsvar med § 10 i forskrifter av 29. april 1977 nr. 7 om verneombud og arbeidsmiljøutvalg.</article></article><article class="legalArticle" data-lovdata-URL="LTI/forskrift/1997-09-19-1018/§14" data-name="§14" data-partID="§14" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Avgift</span></h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Ordningen finansieres ved at arbeidsgiverne betaler en avgift på 0,10 pst av lønnsutgiftene til Fondet for regionale verneombud. Avgiften skal dog minst være kr 250. For enkeltmannsforetak skal avgiften være kr 250.</article><article class="legalP" data-absoluteaddress="/kapittel/2/paragraf/9/ledd/2/" id="kapittel-2-paragraf-9-ledd-2">Departementet kan bestemme endringer i avgiftssatsen. Departementet kan herunder fastsette et innkrevingsgebyr som dekker utgiftene ved innkrevingen av avgiften.</article></article><article class="legalArticle" data-lovdata-URL="LTI/forskrift/1997-09-19-1018/§15" data-name="§15" data-partID="§15" data-absoluteaddress="/kapittel/2/paragraf/10/" id="kapittel-2-paragraf-10"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Fondsstyret</span></h3><article class="legalP" data-absoluteaddress="/kapittel/2/paragraf/10/ledd/1/" id="kapittel-2-paragraf-10-ledd-1">Fondet ledes av et styre med fem medlemmer, hvorav to medlemmer oppnevnes av arbeidstakernes organisasjoner, to medlemmer av arbeidsgivernes organisasjoner, og et medlem av Direktoratet for arbeidstilsynet som er styrets leder.</article><article class="legalP" data-absoluteaddress="/kapittel/2/paragraf/10/ledd/2/" id="kapittel-2-paragraf-10-ledd-2">Fondsstyrets medlemmer oppnevnes for to år av gangen.</article><article class="legalP" data-absoluteaddress="/kapittel/2/paragraf/10/ledd/3/" id="kapittel-2-paragraf-10-ledd-3">Departementet fastsetter honorar til styrets medlemmer.</article><article class="legalP" data-absoluteaddress="/kapittel/2/paragraf/10/ledd/4/" id="kapittel-2-paragraf-10-ledd-4">Fondsstyret skal utarbeide årsrapport om de regionale verneombudenes virksomhet. Årsrapporter, planer og årsregnskap sendes de relevante hovedorganisasjonene, Direktoratet for arbeidstilsynet og Kommunal- og arbeidsdepartementet.</article><article class="legalP" data-absoluteaddress="/kapittel/2/paragraf/10/ledd/5/" id="kapittel-2-paragraf-10-ledd-5">Dersom Fondsstyret finner det nødvendig for at de regionale verneombudene skal kunne utføre arbeidet i samsvar med denne forskriften, kan Fondsstyret enstemmig vedta å iverksette utredninger, analyser og prosjekter.</article></article><article class="legalArticle" data-lovdata-URL="LTI/forskrift/1997-09-19-1018/§16" data-name="§16" data-partID="§16" data-absoluteaddress="/kapittel/2/paragraf/11/" id="kapittel-2-paragraf-11"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Dekning av utgifter ved de regionale verneombudenes virksomhet</span></h3><article class="legalP" data-absoluteaddress="/kapittel/2/paragraf/11/ledd/1/" id="kapittel-2-paragraf-11-ledd-1">Fondsstyret fastsetter hvert år refusjonen til fagforbundene av lønns- og sosiale utgifter for de regionale verneombudene. Det fastsettes likeledes satser for refusjonen av øvrige utgifter slik som reise, diett og informasjonsmateriell.</article><article class="legalP" data-absoluteaddress="/kapittel/2/paragraf/11/ledd/2/" id="kapittel-2-paragraf-11-ledd-2">Vedkommende fagforbund dekker utgiftene til kontorhold, utstyr og opplæring av de regionale verneombudene. Fondsstyret kan likevel enstemmig vedta å refundere utgifter til opplæring, dersom dette finnes rimelig av hensyn til opplæringens art og omfang.</article></article><article class="legalArticle" data-lovdata-URL="LTI/forskrift/1997-09-19-1018/§17" data-name="§17" data-partID="§17" data-absoluteaddress="/kapittel/2/paragraf/12/" id="kapittel-2-paragraf-12"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Klage</span></h3><article class="legalP" data-absoluteaddress="/kapittel/2/paragraf/12/ledd/1/" id="kapittel-2-paragraf-12-ledd-1">Fondsstyrets vedtak kan påklages til Kommunal- og arbeidsdepartementet.</article></article></section></main></body></html>