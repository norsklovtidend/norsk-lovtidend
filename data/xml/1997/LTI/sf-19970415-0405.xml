<!DOCTYPE html><html lang="no"><head><title>Forskrift om tilskott til organisert beitebruk.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:59</dd><dt class="legacyID">Datokode</dt><dd class="legacyID">FOR-1997-04-15-405</dd><dt class="dokid">DokumentID</dt><dd class="dokid">LTI/forskrift/1997-04-15-405</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 11</dd><dt class="dateInForce">I kraft fra</dt><dd class="dateInForce">1997-04-15</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-01-15-129</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-12-23/§3</li><li>lov/1995-05-12-23/§18</li></ul></dd><dt class="dateOfPublication">Kunngjort</dt><dd class="dateOfPublication">1997-06-06</dd><dt class="title">Tittel</dt><dd class="title">Forskrift om tilskott til organisert beitebruk.</dd><dt class="miscInformation">Annet om dokumentet</dt><dd class="miscInformation">Fastsett av Landbruksdepartementet 15. april 1997 i medhald av jordbruksoppgjeret og med heimel i lov av 12. mai 1995 nr. 23 om jord (jordlova) § 3 og § 18 og etter samråd med Norges Bondelag og Norsk Bonde- og Småbrukarlag.</dd><dt class="refid">RefID</dt><dd class="refid">forskrift/1997-04-15-405</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilskott til organisert beitebruk.<ul class="tocSubUl"><li>§ 1. Formål</li><li>§ 2. Avgrensing</li><li>§ 3. Administrasjon</li><li>§ 4. Utval i fylka</li><li>§ 5. Organisering og drift av lag</li><li>§ 6. Godkjenning av lag, registrering, informasjonsplikt</li><li>§ 7. Tilskott pr. dyr</li><li>§ 8. Tilskott til investeringar og ymse tiltak</li><li>§ 9. Utbetaling av tilskott</li><li>§ 10. Kontroll</li><li>§ 11. Dispensasjon</li><li>§ 12. Klage</li><li>§ 13. Iverksetjing</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-15-405" id="dokument"><h1>Forskrift om tilskott til organisert beitebruk.</h1><article class="legalArticle" data-lovdata-URL="LTI/forskrift/1997-04-15-405/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med ordninga er å leggje tilhøva til rette for best mogleg utnytting av beite i utmark, redusere tap av dyr på beite ved aktiv innsats med organisert tilsyn, organisert sanking av beitedyr samt gjennomføring av andre målretta tiltak i beitefelt.</article></article><article class="legalArticle" data-lovdata-URL="LTI/forskrift/1997-04-15-405/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Avgrensing</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Tilskott til organisert beitebruk gjeld sau, geit og storfe som beiter i utmark. Mjølkande kyr og geiter og dyr som heile beitesesongen beiter på innmark som følgje av førebyggjande tiltak mot rovviltskader og/eller sjukdomar er ikkje omfatta av denne ordninga.</article></article><article class="legalArticle" data-lovdata-URL="LTI/forskrift/1997-04-15-405/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Administrasjon</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ordninga med tilskott til organisert beitebruk blir på sentralplanet administrert av Styret for Tiltaksfond for småfe og fjørfe m.m. og på fylkesplanet av fylkesmannen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">I saker etter denne forskrift er Styret for Tiltaksfond for småfe og fjørfe m.m. overordna forvaltningsorgan til fylkesmannen.</article></article><article class="legalArticle" data-lovdata-URL="LTI/forskrift/1997-04-15-405/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utval i fylka</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fylkesmannen skal oppnemne rådgjevande utval for organisert beitebruk i fylket. Utvalet skal ha 4 medlemmer med personlege vararepresentantar oppnemnt for ein periode på 4 år. To av medlemmene med vararepresentantar skal oppnemnast etter forslag av Norsk sau- og geitalslag i fylket. Fylkesmannen oppnemner leiar i utvalet. Sekretariatet skal leggjast til fylkesmannen.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Fylkesmannen skal sende årsrapport med samla oversikt over bruken av midlane som Tiltaksfondet har stilt til disposisjon for fylkesmannen.</article></article><article class="legalArticle" data-lovdata-URL="LTI/forskrift/1997-04-15-405/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Organisering og drift av lag</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Det er eit vilkår for å få tilskott gjennom Organisert beitebruk at husdyreigarane er organiserte i beite-/sankelag. Laget kan skipast som eige lag eller som lag under leiing av andre lag eller organisasjonar.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Laget skal ha eigne lagslover og eit styre vald av medlemmane i laget. Styret leier laget og set i verk tiltak av ulike slag. I alle møter der det blir gjort vedtak, skal det førast protokoll. Det skal førast rekneskap for den økonomiske verksemda i laget. Originalvedlegg for rekneskapen skal oppbevarast i laget.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Alle tilskott til laget skal brukast for å fremje den organiserte beitebruken i området. Det er ikkje høve til å overføre tilskottsmidlar frå laget til medlemmane.</article></article><article class="legalArticle" data-lovdata-URL="LTI/forskrift/1997-04-15-405/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Godkjenning av lag, registrering, informasjonsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Nye lag og nyorganisering av lag må ha godkjenning av fylkesmannen i det fylket der største delen av beitet ligg.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For godkjente lag skal fylkesmannen bestemme hvilken kommune laget skal registrerast i. Dersom laget beiter i fleire fylker må fylkesmennene i beitefylka saman bestemme fylke og kommune der laget skal registrerast. Laget bør som hovedsak registrerast i den kommunen der den største delen av beitet ligg.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Nyregistrerte lag skal ha minst 5 medlemmar og 300 småfeeiningar. Minstekrava for eksisterande lag er 3 medlemmar og 150 småfeeiningar. 1 småfeeining = 0,1 storfe = 1 sau = 1 lam = 1 geit = 1 kje. Kvart enkelt dyreslag frå same bruk kan organiserast i berre eitt lag. Fylkesmannen kan i særlege tilfelle gjere unnatak frå desse krava.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Det skal leggjast vekt på at laget utgjer ei mest mogleg rasjonell eining, der det blir teke omsyn til dei naturlege tilhøva på staden, effektiv utnytting av beiteareala, geografisk plassering av bruka, bekjemping og førebygging av smittsomme sjukdomar m.m.</article><article class="legalP" data-absoluteaddress="/paragraf/6/ledd/5/" id="paragraf-6-ledd-5">Fylkesmannen kan påleggje samanslåing eller deling av lag av omsyn til effektivisering av drifta og beitebruken eller av omsyn til førebygging/bekjemping av sjukdom. Fylkesmannen skal innhente fylkesveterinæren sitt råd før eventuelt slike pålegg blir gitt.</article><article class="legalP" data-absoluteaddress="/paragraf/6/ledd/6/" id="paragraf-6-ledd-6">Alle lag med beite i fleire kommunar skal kvart år før beiteslepp melde frå til landbruksavdelinga hos fylkesmannen, fylkesveterinæren og kommunen(-ane) der beitet(-a) ligg. Det same gjeld ved fornying av kontrakter. Meldinga skal gi opplysning om tal beitedyr, eigarar og beiteområde innafor kommunen.</article><article class="legalP" data-absoluteaddress="/paragraf/6/ledd/7/" id="paragraf-6-ledd-7">Er det beitedyr frå andre fylke i laget, skal laget kvart år sende melding om dette før beiteslepp til landbruksavdelinga hos fylkesmannen og fylkesveterinæren i det fylket dyra høyrer heime. Det same gjeld ved fornying av kontrakter.</article></article><article class="legalArticle" data-lovdata-URL="LTI/forskrift/1997-04-15-405/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilskott pr. dyr</span></h2><ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/7/punkt/1/" id="paragraf-7-punkt-1"><span class="data-originalId">a.</span><span class="miscHeadline"><i>Ordinært tilskott til drift av laget</i></span><article class="legalP" data-absoluteaddress="/paragraf/7/punkt/1/ledd/1/" id="paragraf-7-punkt-1-ledd-1">Laget kan søkje om ordinært tilskott til drifta. Tilskott blir gitt med eit fast beløp pr. storfe og pr. småfe som kjem att frå beite om hausten.</article><article class="legalP" data-absoluteaddress="/paragraf/7/punkt/1/ledd/2/" id="paragraf-7-punkt-1-ledd-2">I søknaden skal namn, adresse og fødselsnummer på alle medlemmene i laget vere gitt opp. Det skal førast opp kor mange dyr som er sleppt på beite, og kor mange dyr som gjekk tapt på beite. Det er eit vilkår for tilskott at meldingar det er stilt krav om i § 6 er sendt.</article><article class="legalP" data-absoluteaddress="/paragraf/7/punkt/1/ledd/3/" id="paragraf-7-punkt-1-ledd-3">Med søknaden skal følgje utdrag av rekneskapen som syner økonomien i laget, kva statsmidlar som laget har motteke og kva midlane er nytta til. Laget skal og gi melding om verksemda i laget siste beiteåret.</article><article class="legalP" data-absoluteaddress="/paragraf/7/punkt/1/ledd/4/" id="paragraf-7-punkt-1-ledd-4">Søknadsfristen er 15. januar og det skal nyttast eige søknadsskjema. Søknaden skal sendast kommunen der laget er registrert som skal gi uttale til søknaden og sende den til fylkesmannen. Fylkesmannen avgjer søknaden og betalar ut tilskottet.</article></article></li><li data-li-identifier="b." data-name="b."><article class="listArticle" data-absoluteaddress="/paragraf/7/punkt/2/" id="paragraf-7-punkt-2"><span class="data-originalId">b.</span><span class="miscHeadline"><i>Særskilt tilskott</i></span><article class="legalP" data-absoluteaddress="/paragraf/7/punkt/2/ledd/1/" id="paragraf-7-punkt-2-ledd-1">Styret for Tiltaksfond for småfe og fjørfe m.m. kan for det enkelte år gjere vedtak om eit særskilt tilskott pr. storfe og pr. småfe til lag med store driftskostnader. Søknad som ordinært tilskott gjeld og som søknad om særskilt tilskott. Fylkesmannen betalar ut særskilt tilskott etter anvisning frå Styret for Tiltaksfondet.</article></article></li></ul></article><article class="legalArticle" data-lovdata-URL="LTI/forskrift/1997-04-15-405/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Tilskott til investeringar og ymse tiltak</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Godkjente lag kan søkje om tilskott til investeringar og ymse tiltak i beitefelt som laget ikkje på rimeleg måte sjølv kan dekkje. Tilskott kan løyvast med inntil 50% av godkjent kostnadsoverslag.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Investeringa skal:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/8/ledd/2/punkt/1/" id="paragraf-8-ledd-2-punkt-1"><span class="data-originalId">-</span><article class="legalP" data-absoluteaddress="/paragraf/8/ledd/2/punkt/1/ledd/1/" id="paragraf-8-ledd-2-punkt-1-ledd-1">verka til meir effektiv og rasjonell utnytting av beiteområdet,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/8/ledd/2/punkt/2/" id="paragraf-8-ledd-2-punkt-2"><span class="data-originalId">-</span><article class="legalP" data-absoluteaddress="/paragraf/8/ledd/2/punkt/2/ledd/1/" id="paragraf-8-ledd-2-punkt-2-ledd-1">i hovedsak knytast til faste installasjoner,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/8/ledd/2/punkt/3/" id="paragraf-8-ledd-2-punkt-3"><span class="data-originalId">-</span><article class="legalP" data-absoluteaddress="/paragraf/8/ledd/2/punkt/3/ledd/1/" id="paragraf-8-ledd-2-punkt-3-ledd-1">koma flest mogleg beitebrukarar til gode,</article></article></li><li data-li-identifier="-" data-name="-"><article class="listArticle" data-absoluteaddress="/paragraf/8/ledd/2/punkt/4/" id="paragraf-8-ledd-2-punkt-4"><span class="data-originalId">-</span><article class="legalP" data-absoluteaddress="/paragraf/8/ledd/2/punkt/4/ledd/1/" id="paragraf-8-ledd-2-punkt-4-ledd-1">ta omsyn til alle beitedyr i området.</article></article></li></ul></article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Tilskottet gjeld ikkje fellessetrar for geit. Tilskott skal ikkje løyvast til same installasjon før etter minimum 15 år (hytter 20 år) frå første gong tilskott blei gitt.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Søknadsfristen er 15. januar, og det skal nyttast eigne søknadsskjema. Søknaden skal sendast til kommunen der tiltaket skal settast i verk, som skal gi uttale og sende søknaden til fylkesmannen. Med søknaden skal følgje rekneskapsoversikt for siste året, avtalar, teikningar, kostnadsoverslag og finansieringsplan for tiltaket.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Fylkesmannen skal vurdere søknadene og setje opp ei prioritert liste med kostnadsoverslag for dei tiltak som ein tilrår gjennomført. Prioriteringslista skal sendast til beitekonsulenten i organisert beitebruk som skal gi tilråding til Styret for Tiltaksfond for småfe og fjørfe m.m. På grunnlag av prioriterte tiltak frå fylka, skal styret løyve eit beløp til kvart fylke som kan nyttast som tilskott til investeringar, tiltak i beitefelt og opplysningsverksemd o.l. Fylkesmannen må disponere midlane i løpet av det same året. Laget har frist til utgangen av året etter med å gjennomføre tiltaket.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Det er eit vilkår for tilskott etter §§ 7 og 8 at laget driv innafor dei lover og forskrifter som gjeld for jordbruksdrift.</article></article><article class="legalArticle" data-lovdata-URL="LTI/forskrift/1997-04-15-405/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Utbetaling av tilskott</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fylkesmannen har fullmakt til å betale ut tilskott av ulike slag til laga. Tilskott skal utbetalast i samsvar med budsjett som er godkjent av Styret for Tiltaksfond for småfe og fjørfe m.m.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">For mykje utbetalt tilskott eller urettmessig utbetalt tilskott kan krevast tilbakebetalt. Fylkesmannen skal sette fram krav om tilbakebetaling.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Det er ikkje høve til å overdra krav på tilskott til eige eller pant.</article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Tilskott til investeringar/tiltak blir betalt ut etter tilvisning frå tilsynsmann oppnemnt av fylkesmannen. Fylkesmannen kan pålegge kommunen tilsynsoppgåver. Delutbetaling kan skje med inntil 75% av innvilga sum når tilsvarande del av arbeidet er utført. Sluttutbetaling kan ikkje skje før arbeidet er fullført og det er gjeve ferdigattest. Fylkesmannen kan kreva at det blir lagt fram rekneskap for investeringa/tiltaket.</article></article><article class="legalArticle" data-lovdata-URL="LTI/forskrift/1997-04-15-405/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Lag som søker om tilskott til organisert beitebruk pliktar å gi fullgode opplysningar og godta dei kontrolltiltak som blir fastsett. Riksrevisjonen og Landbruksdepartementet har rett til å foreta den kontroll dei finn turvande. Dersom det blir gitt feil opplysningar i søknaden, kan søknaden bli avslått eller tilskottet redusert.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Fylkesmannen skal føre kontroll med at oppgitte data i søknaden er rette, og at søknadane blir avgjort i samsvar med gjeldande forskrifter.</article></article><article class="legalArticle" data-lovdata-URL="LTI/forskrift/1997-04-15-405/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Landbruksdepartementet kan i særlege høve dispensere frå forskrifta. Ein dispensasjon kan ikkje vere i strid med føremålet for ordninga. Det er ikkje høve til å klaga til Kongen i statsråd på dispensasjonsvedtak fatta av departementet.</article></article><article class="legalArticle" data-lovdata-URL="LTI/forskrift/1997-04-15-405/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Vedtak som er fatta i medhald av denne forskrift kan påklagast etter Kap. VI i forvaltningslova av 10. februar 1967. Klage på saker som er avgjort av fylkesmannen stilast til Tiltaksfond for småfe og fjørfe m.m. og sendast til fylkesmannen. Klage på saker som er avgjort av Styret for Tiltaksfond for småfe og fjørfe m.m. stilast til Landbruksdepartementet og sendast til Tiltaksfondet.</article></article><article class="legalArticle" data-lovdata-URL="LTI/forskrift/1997-04-15-405/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Iverksetjing</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift gjeld frå 15. april 1997. Frå same tid blir forskrift av 15. januar 1994 nr. 129 om tilskott til organisert beitebruk oppheva.</article></article></main></body></html>