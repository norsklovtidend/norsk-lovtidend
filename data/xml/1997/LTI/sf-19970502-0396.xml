<!DOCTYPE html><html lang="no"><head><title>Forskrift om fremmede militære fartøyers og luftfartøyers adgang til norsk territorium under fredsforhold.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:38</dd><dt class="legacyID">Datokode</dt><dd class="legacyID">FOR-1997-05-02-396</dd><dt class="dokid">DokumentID</dt><dd class="dokid">LTI/forskrift/1997-05-02-396</dd><dt class="ministry">Departement</dt><dd class="ministry"><ul><li>Forsvarsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 10</dd><dt class="dateInForce">I kraft fra</dt><dd class="dateInForce">1997-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1951-01-19-1</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1914-08-18-3/§1</li><li>lov/1993-06-11-101/§17-14</li><li>lov/1989-06-16-59/§13</li></ul></dd><dt class="dateOfPublication">Kunngjort</dt><dd class="dateOfPublication">1997-05-30</dd><dt class="title">Tittel</dt><dd class="title">Forskrift om fremmede militære fartøyers og luftfartøyers adgang til norsk territorium under fredsforhold.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 2. mai 1997 med hjemmel i lov av 18. august 1914 nr. 3 om forsvarshemmeligheter § 1, lov av 11. juni 1993 nr. 101 om luftfart (luftfartsloven) § 17-14 og lov av 16. juni 1989 nr. 59 om lostjenesten m.v. § 13. Fremmet av Forsvarsdepartementet.</dd><dt class="refid">RefID</dt><dd class="refid">forskrift/1997-05-02-396</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om fremmede militære fartøyers og luftfartøyers adgang til norsk territorium under fredsforhold.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Forskriftens formål og virkeområde</li><li>§ 2. Definisjoner</li></ul></li><li>Kapittel II. Adgang til norsk territorium<ul class="tocSubUl"><li>§ 3. Søknad</li><li>§ 4. Unntak fra kravet om diplomatisk klarering</li></ul></li><li>Kapittel III. Militære fartøyer<ul class="tocSubUl"><li>§ 5. Rapporteringsplikt</li><li>§ 6. Losplikt</li><li>§ 7. Undervannsbåter</li><li>§ 8. Lettbåter o.l.</li><li>§ 9. Farleder</li></ul></li><li>Kapittel IV. Militære luftfartøyer<ul class="tocSubUl"><li>§ 10. Opphold på norsk territorium</li><li>§ 11. Militære luftfartøyer ombord på fremmede militære fartøyer</li></ul></li><li>Kapittel V. Fellesbestemmelser<ul class="tocSubUl"><li>§ 12. Kjennetegn</li><li>§ 13. Radiokommunikasjon</li><li>§ 14. Øvelser og annen militær aktivitet</li><li>§ 15. Forbudt aktivitet</li><li>§ 16. Påbudt aktivitet</li><li>§ 17. Opphør av tillatelse til anløp</li><li>§ 18. Dispensasjoner</li><li>§ 19. Ikrafttredelse og opphevelse av andre bestemmelser</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-05-02-396" id="dokument"><h1>Forskrift om fremmede militære fartøyers og luftfartøyers adgang til norsk territorium under fredsforhold.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-05-02-396/KAPITTEL_1" data-partID="k1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1997-05-02-396/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens formål og virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftens formål er å sikre at norske forsvarsmyndigheter til enhver tid har oversikt over og kontroll med fremmede militære fartøyer og luftfartøyer på norsk territorium.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Disse regler gjelder kun når både Norge og den stat hvis flagg det militære fartøy og luftfartøy er berettiget til å føre befinner seg i fredstilstand. Forsvarsdepartementet kan i krise- eller krigstilfeller, eller når krise eller krig truer, helt eller delvis sette forskriften ut av kraft med virkning for ethvert krigsfartøy uten hensyn til om vedkommende flagg- eller registreringsstat er berørt av den aktuelle krigs- eller krisesituasjon. Tilsvarende gjelder for luftfartøyer som er registrert i en internasjonal organisasjon.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Disse regler skal ikke være til hinder for aktivitet i henhold til øvelser fastsatt i Forsvarssjefens øvelsesprogram eller i henhold til de rustningskontrollavtaler som Norge er part i.</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Forskriften gjelder ikke på Svalbard.</article></article><article class="legalArticle" data-lovdata-URL="LTI/forskrift/1997-05-02-396/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med <i>militære fartøyer</i> og <i>luftfartøyer</i> forstås i disse regler ethvert fartøy, inklusive hjelpefartøyer, eller luftfartøy som står under militær kommando i en stat som er anerkjent av Norge eller i en internasjonal organisasjon. Likeledes ethvert annet fremmed fartøy eller luftfartøy som krever militære fartøyers eller luftfartøyers immunitet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Med <i>norske myndigheter</i> menes i disse regler Forsvarsdepartementet eller den departementet bemyndiger. Henvendelser og rapporteringer i henhold til bestemmelsene i denne forskrift skal rettes til Forsvarskommando Sør-Norge. Søknader ad diplomatisk vei innhentes som foreskrevet i § 3 via Utenriksdepartementet og/eller norsk utenriksstasjon.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Med <i>grunnlinjene</i> forstås rette linjer trukket mellom grunnlinjepunktene.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Med <i>norsk indre farvann</i> forstås alt farvann som ligger innenfor grunnlinjene.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">Med <i>sjøterritoriet</i> forstås farvannet mellom grunnlinjene og territorialgrensen.</article><article class="legalP" data-absoluteaddress="/kapittel/1/paragraf/2/ledd/6/" id="kapittel-1-paragraf-2-ledd-6">Med <i>norsk territorialfarvann</i> forstås alt farvann innenfor territorialgrensen.</article><article class="legalP" data-absoluteaddress="/kapittel/1/paragraf/2/ledd/7/" id="kapittel-1-paragraf-2-ledd-7">Med <i>norsk territorium</i> forstås alt norsk landområde, indre farvann og sjøterritoriet, samt luftområdet over disse.</article><article class="legalP" data-absoluteaddress="/kapittel/1/paragraf/2/ledd/8/" id="kapittel-1-paragraf-2-ledd-8">Med <i>uskyldig gjennomfart</i> forstås navigasjon over sjøterritoriet, enten i transitt eller på vei til eller fra norsk indre farvann.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-05-02-396/KAPITTEL_2" data-partID="k2"><h2>Kapittel II. Adgang til norsk territorium</h2><article class="legalArticle" data-lovdata-URL="LTI/forskrift/1997-05-02-396/§3" data-name="§3" data-partID="§3" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Søknad</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Fremmede militære fartøyer og luftfartøyer har med de unntak som følger av § 4 kun adgang til norsk territorium etter på forhånd å ha innhentet tillatelse ad diplomatisk vei. Søknad ad diplomatisk vei om tillatelse for adgang til norsk territorium, skal innhentes via Utenriksdepartementet og/eller norsk utenriksstasjon.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Søknad om tillatelse til anløp skal, hvis ikke annet er bestemt, for fartøyer være mottatt senest 7 dager og for luftfartøyer senest 72 timer før anløpet finner sted. Søknad skal ledsages av meddelelse om det antall militære fartøyer eller luftfartøyer som skal delta i besøket, type, kallesignal for fartøyenes radiostasjon, samt øvrige opplysninger som er nødvendige for deres identifikasjon, den rute de akter å følge på norsk territorium, den eller de havner, anker- eller flyplasser som ønskes anløpt, tidspunktet for anløp og dettes varighet.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">For reaktordrevne fartøyer skal søknad om anløp være mottatt senest 14 dager før anløpet finner sted.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">For militære fartøyer som medfører luftfartøyer ombord skal type og antall luftfartøyer oppgis.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Hvis det nøyaktige tidspunkt for anløpet ikke kan oppgis samtidig med søknaden, skal dette meddeles snarest mulig.</article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">For fremmede militære fartøyer og luftfartøyer som skal delta i øvelser fastsatt i Forsvarsjefens øvelsesprogram kan klarering ansees som gitt i øvelsesordren.</article></article><article class="legalArticle" data-lovdata-URL="LTI/forskrift/1997-05-02-396/§4" data-name="§4" data-partID="§4" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Unntak fra kravet om diplomatisk klarering</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Fremmede militære fartøyer har, uten å ha innhentet tillatelse diplomatisk vei, adgang til uskyldig gjennomfart i sjøterritoriet, og til stans eller ankring på sjøterritoriet under gjennomfarten når dette er nødvendig på grunn av force majeure eller havsnød eller for å yte assistanse til personer, skip eller luftfartøyer som er i fare eller nød.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Militære luftfartøyer som er i nød har adgang til norsk territorium uten på forhånd å ha innhentet tillatelse diplomatisk vei.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1997-05-02-396/KAPITTEL_3" data-partID="k3"><h2>Kapittel III. Militære fartøyer</h2><article class="legalArticle" data-lovdata-URL="LTI/forskrift/1997-05-02-396/§5" data-name="§5" data-partID="§5" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Rapporteringsplikt</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Fremmede militære fartøyer skal rapportere posisjon og planlagt seilas til norske myndigheter når de passerer territorialgrensen, og deretter hver sjette time under seilas i norsk territorialfarvann.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Fremmede militære fartøyer som må stanse eller ankre opp under uskyldig gjennomfart på sjøterritoriet, skal uten opphold gi melding til norske myndigheter om oppholdet og om årsaken til dette. Det samme gjelder fremmede militære fartøyer i havsnød som må søke nødhavn i norsk indre farvann.</article></article><article class="legalArticle" data-lovdata-URL="LTI/forskrift/1997-05-02-396/§6" data-name="§6" data-partID="§6" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Losplikt</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Norske myndigheter kan av hensyn til trygg ferdsel eller av hensyn til rikets sikkerhet overfor fremmede militære fartøyer fatte enkeltvedtak om plikt til å bruke los ved seilas i norsk indre farvann. Slikt påbud kan også gis på sjøterritoriet.</article></article><article class="legalArticle" data-lovdata-URL="LTI/forskrift/1997-05-02-396/§7" data-name="§7" data-partID="§7" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Undervannsbåter</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Fremmede militære undervannsbåter skal i norsk territorialfarvann alltid være fullt oppdykket og vise flagg, unntatt som ledd i godkjente øvelser og trening som vist til i § 14.</article></article><article class="legalArticle" data-lovdata-URL="LTI/forskrift/1997-05-02-396/§8" data-name="§8" data-partID="§8" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Lettbåter o.l.</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Lettbåter o.l. tilhørende fremmede militære fartøyer må ikke medbringe våpen under ferdsel i norsk territorialfarvann.</article></article><article class="legalArticle" data-lovdata-URL="LTI/forskrift/1997-05-02-396/§9" data-name="§9" data-partID="§9" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Farleder</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">I norsk indre farvann skal fremmede militære fartøyer følge de til enhver tid fastsatte farleder. Farleder for fremmede ikke-militære fartøyers ferdsel i norsk territorialfarvann, slik de er bestemt av Forsvarsdepartementet, gjøres gjeldende også for fremmede militære fartøyer.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1997-05-02-396/KAPITTEL_4" data-partID="k4"><h2>Kapittel IV. Militære luftfartøyer</h2><article class="legalArticle" data-lovdata-URL="LTI/forskrift/1997-05-02-396/§10" data-name="§10" data-partID="§10" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Opphold på norsk territorium</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Militære luftfartøyer som har fått tillatelse til å anløpe eller overfly norsk territorium skal forholde seg som følger:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/4/paragraf/1/ledd/1/punkt/1/" id="kapittel-4-paragraf-1-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/4/paragraf/1/ledd/1/punkt/1/ledd/1/" id="kapittel-4-paragraf-1-ledd-1-punkt-1-ledd-1">rette seg etter gjeldende internasjonale bestemmelser for sivil luftfart og spesielle bestemmelser, som av hensyn til flysikkerheten er gjort gjeldende for flyging over og landing på norsk territorium;</article></article></li><li data-li-identifier="b." data-name="b."><article class="listArticle" data-absoluteaddress="/kapittel/4/paragraf/1/ledd/1/punkt/2/" id="kapittel-4-paragraf-1-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/4/paragraf/1/ledd/1/punkt/2/ledd/1/" id="kapittel-4-paragraf-1-ledd-1-punkt-2-ledd-1">ikke uten å ha innhentet tillatelse på forhånd fly over eller lande i områder som av norske myndigheter i utgangspunktet er kunngjort forbudt for flyging;</article></article></li><li data-li-identifier="c." data-name="c."><article class="listArticle" data-absoluteaddress="/kapittel/4/paragraf/1/ledd/1/punkt/3/" id="kapittel-4-paragraf-1-ledd-1-punkt-3"><span class="data-originalId">c.</span><article class="legalP" data-absoluteaddress="/kapittel/4/paragraf/1/ledd/1/punkt/3/ledd/1/" id="kapittel-4-paragraf-1-ledd-1-punkt-3-ledd-1">ikke uten på forhånd å ha innhentet tillatelse føre ammunisjon, bomber, raketter, fotoutstyr og sensorsystemer;</article></article></li><li data-li-identifier="d." data-name="d."><article class="listArticle" data-absoluteaddress="/kapittel/4/paragraf/1/ledd/1/punkt/4/" id="kapittel-4-paragraf-1-ledd-1-punkt-4"><span class="data-originalId">d.</span><article class="legalP" data-absoluteaddress="/kapittel/4/paragraf/1/ledd/1/punkt/4/ledd/1/" id="kapittel-4-paragraf-1-ledd-1-punkt-4-ledd-1">finne seg i den kontroll som norske myndigheter måtte finne nødvendig for å sikre seg at gjeldende bestemmelser blir overholdt.</article></article></li></ul></article></article><article class="legalArticle" data-lovdata-URL="LTI/forskrift/1997-05-02-396/§11" data-name="§11" data-partID="§11" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Militære luftfartøyer ombord på fremmede militære fartøyer</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Hvis militære luftfartøyer, stasjonert ombord på fremmede militære fartøyer som allerede har fått tillatelse til å anløpe norsk territorium i henhold til § 3, ønsker å fly over norsk territorium, må dette klareres med norske myndigheter.</article></article></section><section class="section" data-name="kapV" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1997-05-02-396/KAPITTEL_5" data-partID="k5"><h2>Kapittel V. Fellesbestemmelser</h2><article class="legalArticle" data-lovdata-URL="LTI/forskrift/1997-05-02-396/§12" data-name="§12" data-partID="§12" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Kjennetegn</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Fremmede militære fartøyer og luftfartøyer skal til enhver tid bære synlige nasjonale kjennetegn.</article></article><article class="legalArticle" data-lovdata-URL="LTI/forskrift/1997-05-02-396/§13" data-name="§13" data-partID="§13" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Radiokommunikasjon</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Fremmede militære fartøyer og luftfartøyer har på eller over norsk territorium adgang til å bruke sine radioapparater under forutsetning av at:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/5/paragraf/2/ledd/1/punkt/1/" id="kapittel-5-paragraf-2-ledd-1-punkt-1"><span class="data-originalId">a.</span><article class="legalP" data-absoluteaddress="/kapittel/5/paragraf/2/ledd/1/punkt/1/ledd/1/" id="kapittel-5-paragraf-2-ledd-1-punkt-1-ledd-1">de følger de regler som er fastsatt i den gjeldende internasjonale fjernmeldingskonvensjon med tilhørende radioreglementer, de til enhver tid gjeldende bestemmelser for luftfartsradiotjenesten som fastsettes av den internasjonale luftfartsorganisasjon (ICAO), samt de spesielle bestemmelser for bruk av radioapparater på norsk område, som til enhver tid gjelder;</article></article></li><li data-li-identifier="b." data-name="b."><article class="listArticle" data-absoluteaddress="/kapittel/5/paragraf/2/ledd/1/punkt/2/" id="kapittel-5-paragraf-2-ledd-1-punkt-2"><span class="data-originalId">b.</span><article class="legalP" data-absoluteaddress="/kapittel/5/paragraf/2/ledd/1/punkt/2/ledd/1/" id="kapittel-5-paragraf-2-ledd-1-punkt-2-ledd-1">de på forhånd har søkt og mottatt tillatelse til bruk av radiostasjon. Slik søknad innhentes gjennom Forsvarskommando Sør-Norge, og skal ledsages av fartøyets navn, kallesignal, og opplysninger om hvilke frekvenser, emisjonstyper og effekter som skal benyttes.</article></article></li></ul></article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Radiostasjon i militære luftfartøyer som er meddelt overflygningstillatelse, kan til enhver tid nyttes på fastsatte frekvenser som ledd i sikring og gjennomføring av nødvendig trafikkprosedyre. Fartøyer som kun foretar uskyldig gjennomfart gjennom sjøterritoriet, kan benytte sine radioinstallasjoner i henhold til radioreglementet.</article><article class="legalP" data-absoluteaddress="/kapittel/5/paragraf/2/ledd/3/" id="kapittel-5-paragraf-2-ledd-3">All bruk av radioinstallasjoner må innstilles dersom dette forlanges av norske myndigheter eller Statens teleforvaltning.</article></article><article class="legalArticle" data-lovdata-URL="LTI/forskrift/1997-05-02-396/§14" data-name="§14" data-partID="§14" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Øvelser og annen militær aktivitet</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Enhver form for øvelse, trening eller annen militær aktivitet innenfor norsk territorium må kun finne sted i henhold til godkjente øvingsplaner eller etter at det på forhånd er innhentet tillatelse fra norske myndigheter.</article></article><article class="legalArticle" data-lovdata-URL="LTI/forskrift/1997-05-02-396/§15" data-name="§15" data-partID="§15" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Forbudt aktivitet</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Uten spesiell tillatelse fra norske myndigheter må det ikke utføres andre registreringer eller målinger enn slike som er nødvendig for sikker navigering.</article><article class="legalP" data-absoluteaddress="/kapittel/5/paragraf/4/ledd/2/" id="kapittel-5-paragraf-4-ledd-2">Det er forbudt for enhver ombord på fremmede militære fartøyer eller luftfartøyer å oppta kart eller kartskisse over rikets havner, farvann, flyplasser eller sjøflyhavner. Det er videre forbudt å oppta kart, kartskisse, fotografi, sensoropptak eller beskrivelse av norske militære anlegg og oppsetninger.</article><article class="legalP" data-absoluteaddress="/kapittel/5/paragraf/4/ledd/3/" id="kapittel-5-paragraf-4-ledd-3">Fører og besetning ombord på fremmede militære fartøyer og luftfartøyer må ikke medbringe våpen når de går i land (ved landlov eller forlater sitt fly), unntatt som ledd i sermoniell aktivitet eller som ledd i godkjente øvelser etter § 1.</article></article><article class="legalArticle" data-lovdata-URL="LTI/forskrift/1997-05-02-396/§16" data-name="§16" data-partID="§16" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Påbudt aktivitet</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Fremmede militære fartøyer og luftfartøyer skal benytte henholdsvis de anker-, fortøynings- eller landingsplasser som anvises av norske myndigheter. Fører og besetning ombord på fremmede militære fartøyer og luftfartøyer skal ellers rette seg etter de militære regler og bestemmelser som gis av den lokale militære kommandomyndighet.</article><article class="legalP" data-absoluteaddress="/kapittel/5/paragraf/5/ledd/2/" id="kapittel-5-paragraf-5-ledd-2">Fører og besetning på fremmede militære fartøyer og luftfartøyer skal følge gjeldende norsk lovgivning, herunder miljø-, sunnhets-, toll-, los-, trafikk-, havne-, utlendings- og ordensbestemmelser.</article></article><article class="legalArticle" data-lovdata-URL="LTI/forskrift/1997-05-02-396/§17" data-name="§17" data-partID="§17" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Opphør av tillatelse til anløp</span></h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Norske myndigheter kan ved overtredelse av bestemmelsene i denne forskrift trekke tilbake tillatelsen til å anløpe norsk territorium.</article><article class="legalP" data-absoluteaddress="/kapittel/5/paragraf/6/ledd/2/" id="kapittel-5-paragraf-6-ledd-2">Norske myndigheter kan for øvrig, uavhengig av brudd på gjeldende bestemmelser og når særlige grunner foreligger, gi pålegg om at fremmede militære fartøyer og luftfartøyer skal forlate norsk territorium uten forutgående varsel.</article></article><article class="legalArticle" data-lovdata-URL="LTI/forskrift/1997-05-02-396/§18" data-name="§18" data-partID="§18" data-absoluteaddress="/kapittel/5/paragraf/7/" id="kapittel-5-paragraf-7"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Dispensasjoner</span></h3><article class="legalP" data-absoluteaddress="/kapittel/5/paragraf/7/ledd/1/" id="kapittel-5-paragraf-7-ledd-1">Forsvarsdepartementet eller den departementet bemyndiger kan gi dispensasjon fra disse bestemmelsene og kan gi nærmere retningslinjer for utfylling og gjennomføring av forskriften.</article></article><article class="legalArticle" data-lovdata-URL="LTI/forskrift/1997-05-02-396/§19" data-name="§19" data-partID="§19" data-absoluteaddress="/kapittel/5/paragraf/8/" id="kapittel-5-paragraf-8"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Ikrafttredelse og opphevelse av andre bestemmelser</span></h3><article class="legalP" data-absoluteaddress="/kapittel/5/paragraf/8/ledd/1/" id="kapittel-5-paragraf-8-ledd-1">Den nye forskriften trer i kraft 1. juni 1997. Fra samme dato oppheves kgl.res. 19. januar 1951 nr. 1 om forskrifter for fremmede krigsskip og militære luftfartøyers adgang til norsk territorium under fredsforhold.</article></article></section></main></body></html>