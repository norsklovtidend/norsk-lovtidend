<!DOCTYPE html><html lang="no"><head><title>Forskrift om endring i forskrift for fengselsvesenet (fengselsreglement).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:17</dd><dt class="legacyID">Datokode</dt><dd class="legacyID">FOR-1997-04-28-1534</dd><dt class="dokid">DokumentID</dt><dd class="dokid">LTI/forskrift/1997-04-28-1534</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 20</dd><dt class="dateInForce">I kraft fra</dt><dd class="dateInForce">1997-04-28</dd><dt class="changesToDocuments">Endrer</dt><dd class="changesToDocuments"><ul><li>forskrift/1961-12-12-8944</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1958-12-12-7/§56</li></ul></dd><dt class="dateOfPublication">Kunngjort</dt><dd class="dateOfPublication">1998-12-09</dd><dt class="title">Tittel</dt><dd class="title">Forskrift om endring i forskrift for fengselsvesenet (fengselsreglement).</dd><dt class="miscInformation">Annet om dokumentet</dt><dd class="miscInformation">Fastsatt av Fengselsstyret 28. april 1997 med hjemmel i lov 12. desember 1958 nr. 7 om fengselsvesenet § 56.</dd><dt class="refid">RefID</dt><dd class="refid">forskrift/1997-04-28-1534</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift for fengselsvesenet (fengselsreglement).<ul class="tocSubUl"><li>I<ul class="tocSubUl"><li>§ 24-8. Rømning/unnvikelse under transport.</li><li>§ 34-2. Rømning og unnvikelse.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-28-1534" id="dokument"><h1>Forskrift om endring i forskrift for fengselsvesenet (fengselsreglement).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-04-28-1534/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 12. desember 1961 nr. 8944 for fengselsvesenet (fengselsreglement) gjøres følgende endringer:</article> <article class="defaultP" margin-top="true">§ 24-4 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Transportmåten og kontroll- og sikkerhetstiltakene fastsettes ellers ut fra det som anses nødvendig i det enkelte tilfelle. Gjelder det innsatte som tidligere har rømt, unnveket eller som man kan frykte vil rømme eller unnvike, bør det om nødvendig treffes særskilte tiltak, eventuelt bør det benyttes transportjern eller håndjern, jf. regler om bruk av tvangsmidler § 8.</article> <article class="defaultP" margin-top="true">§ 24-5 skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Direktøren skal på forhånd nøye angi reiseruten, og gi transportføreren de nødvendige direktiver.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Transportføreren skal også få nødvendig orientering om den innsatte, og om det eventuelt foreligger særlig risiko for rømning eller unnvikelse m.v.</article> <article class="defaultP" margin-top="true">§ 24-6 skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Transportføreren skal holde den innsatte under stadig tilsyn og kontroll. Den innsatte skal ikke gjennom samtale eller på annen måte få kontakt med uvedkommende. Han må ikke på noe tidspunkt få være alene, med mindre transportføreren på forhånd har forvisset seg om at det ikke er noen mulighet for rømning, unnvikelse eller annet uregelmessig forhold.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Så langt det er forenlig med de nødvendige sikkerhets- og kontrolltiltak, skal transporten skje på en slik måte at den vekker minst mulig oppmerksomhet.</article> <article class="defaultP" margin-top="true">§ 24-8 skal lyde:</article><article class="futureLegalArticle" data-name="§24-8" data-partID="§24-8" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 24-8</span>. <span class="legalArticleTitle">Rømning/unnvikelse under transport.</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Forsøker den innsatte å rømme eller unnvike, skal transportføreren etter beste evne søke å hindre rømningen/unnvikelsen, og om nødvendig på stedet påkalle hjelp til pågripe den innsatte. Lykkes det den innsatte å rømme eller unnvike, skal transportføreren uten opphold varsle anstalten eller politiet på vedkommende sted.</article></article> <article class="defaultP" margin-top="true">§ 31-1 skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">I samsvar med det som bestemmes nedenfor, skal det i lukkede og halvåpne anstalter treffes sikkerhetstiltak og føres tilsyn med sikte på å hindre at de innsatte rømmer, unnviker eller begår andre uregelmessigheter.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Alminnelige lempninger i sikkerhetstiltakene kan bare skje med Fengselsstyrets samtykke.</article> <article class="defaultP" margin-top="true">§ 31-7 skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Før det treffes bestemmelse om å sette en innsatt på en tillitspost i anstalten eller utenfor dens lukkede område, skal risikoen for rømning eller unnvikelse eller andre uregelmessigheter være vurdert. Det må legges vekt på om den innsatte tidligere har gjort seg skyldig i alvorligere tillitsbrudd, ved dette eller ved tidligere anstaltopphold. Det må også tas hensyn til det straffbare forholdets art og til innsettingstidens lengde.</article> <article class="defaultP" margin-top="true">§ 32-1 skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">De åpne anstalter har ikke særskilte sikkerhetsforanstaltninger mot unnvikelse. De er basert på at de innsatte har den nødvendige selvdisiplin og ansvarsfølelse. I disse anstalter anbringes bare innsatte som antas å ha slike egenskaper, og som for øvrig antas å være egnet for slik plassering.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Viser det seg at en innsatt som er anbrakt i en åpen anstalt, ikke passer der, skal han snarest mulig føres over til lukket anstalt.</article> <article class="defaultP" margin-top="true">§ 34-2 skal lyde:</article><article class="futureLegalArticle" data-name="§34-2" data-partID="§34-2" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 34-2</span>. <span class="legalArticleTitle">Rømning og unnvikelse.</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Oppdages det at en innsatt er i ferd med rømme eller unnvike, skal anstaltens tjenestemenn etter beste evne søke hindre rømningen eller unnvikelsen. Har en innsatt rømt/unnveket, skal anstalten gjøre hva den kan for få ham pågrepet. Ved rømning eller unnvikelse under fremstilling eller transport av tjenestemann ved anstalten, gjelder regelen i § 24-8.</article><article class="legalP" data-absoluteaddress="/kapittel/1/foreslåttparagraf/2/ledd/2/" id="kapittel-1-foreslåttparagraf-2-ledd-2">Før en tjenestemann forlater sin post for å ettersøke en innsatt som har rømt/unnveket, skal han sikre seg at de øvrige innsatte som han har tilsyn med, er under nødvendig tilsyn av andre. Direktøren skal snarest mulig underrettes.</article><article class="legalP" data-absoluteaddress="/kapittel/1/foreslåttparagraf/2/ledd/3/" id="kapittel-1-foreslåttparagraf-2-ledd-3">Lykkes det ikke straks å pågripe den som har rømt/unnveket, skal forholdet omgående meldes til politiet med anmodning om at den innsatte pågripes og føres tilbake til anstalten. Det skal gis opplysninger av interesse. For øvrig gjelder de regler som er særskilt fastsatt om politiets ettersøkning i rømningstilfelle.</article><article class="legalP" data-absoluteaddress="/kapittel/1/foreslåttparagraf/2/ledd/4/" id="kapittel-1-foreslåttparagraf-2-ledd-4">Hvis annen myndighet har beordret innsettingen, skal vedkommende underrettes snarest mulig.</article><article class="legalP" data-absoluteaddress="/kapittel/1/foreslåttparagraf/2/ledd/5/" id="kapittel-1-foreslåttparagraf-2-ledd-5">Direktøren skal undersøke hvorledes rømningen eller unnvikelsen er foregått, om andre innsatte har medvirket, om noen tjenestemann har forsømt sin plikt, og om det er noen mangel ved anstaltens sikkerhet m.v. Han skal i den anledning oppta forklaringer av anstaltens tjenestemenn og andre som måtte ha noe å opplyse om rømningen, og av den innsatte, når han er pågrepet.</article><article class="legalP" data-absoluteaddress="/kapittel/1/foreslåttparagraf/2/ledd/6/" id="kapittel-1-foreslåttparagraf-2-ledd-6">Rømning, unnvikelser og forsøk på sådan skal meldes til Fengselsstyret på fastsatt blankett. Fengselsstyret skal straks orienteres ved enhver rømning fra lukket fengselsavdeling og rømning ved fremstilling fra lukket avdeling. Det samme gjelder ved unnvikelser fra åpen avdeling, fra åpent område og ellers dersom sikkerhetsmessige eller tjenstlige forhold tilsier det. Det samme gjelder dersom unnvikelse eller forsøk på unnvikelse kan antas å bli gjenstand for betydelig offentlig oppmerksomhet.</article><article class="legalP" data-absoluteaddress="/kapittel/1/foreslåttparagraf/2/ledd/7/" id="kapittel-1-foreslåttparagraf-2-ledd-7">De utgifter som påløper ved anstaltens ettersøkning, pågripelse og transport, dekkes under kap. 414. Undersøkelses- og domsutgifter anvises av fylkesmannen. Overtidsgodtgjøring til anstaltens tjenestemenn skal dog dekkes av anstaltens bevilgning. Om sikkerhetsmessige utbedringer gjelder regelen i § 31-5.</article></article> <article class="defaultP" margin-top="true">§ 37 skal lyde:</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Dersom en innsatt under oppholdet i anstalten eller under midlertidig fravær eller under transport til eller fra anstalten begår noen straffbar handling som han antas å burde undergis rettsforfølgning for, skal forholdet anmeldes til påtalemyndigheten. Det skal opplyses om den innsatte er eller vil bli refset for forholdet og i tilfelle på hvilken måte.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Ved tilbakekomst etter ulovlig fravær fra anstalten, for eksempel etter rømninger, unnvikelser eller uteblivelser, skal anstalten foreta nødvendige undersøkelser for å søke å bringe klarhet i hvorvidt det er begått ny kriminalitet under fraværet. Det skal rutinemessig gjennomføres avhør av innsatte. Anstalten bør legge til rette kontrollrutiner med politiet som kan avdekke eventuell ny kriminalitet under fraværet. Det samme gjelder dersom det avdekkes annen svikt som skjer under permisjon eller frigang fra anstalten.</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Registrert ny kriminalitet og annen svikt under permisjon og frigang skal innberettes til Fengselsstyret på fastsatt blankett.</article> <article class="defaultP" margin-top="true">§ 57-9 skal lyde:</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Anstalten skal sende halvårlige oppgaver pr. 30. juni og 31. desember til Fengselsstyret over antall innsatte som er innvilget frigang, herunder antall uteblivelser og annen svikt.</article> <article class="defaultP" margin-top="true">§ 59-8 skal lyde:</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Utgifter i forbindelse med permisjon skal den innsatte som regel dekke av sine arbeidspenger. I spesielle tilfelle kan han også få bruke private midler. Er reiseutgiftene betydelige, og er den innsatte ute av stand til selv å dekke dem, kan anstalten yte bidrag. For øvrig tilpasses utbetalingen det som må antas tilstrekkelig til å dekke rimelige utgifter under permisjonen.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Hvis permisjonen gjelder sykdomsbehandling som trygdekontoret yter stønad for, kan trygdekontoret dekke reiseutgifter etter egne regler.</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Anstalten skal sende halvårlige oppgaver pr. 30. juni og 31. desember til Fengselsstyret over antall innsatte som er innvilget permisjoner, herunder antall uteblivelser og annen svikt.</article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Anstalten skal underrette politiet på permisjonsstedet når permisjon gis en innsatt som er idømt sikring, eller som er dømt for en alvorlig forbrytelse, særlig volds- eller sedelighetsforbrytelse av alvorlig karakter. Slik underretning sendes også når den innsatte er pålagt å melde seg for politiet under permisjonen. For øvrig sendes underretning når særlige omstendigheter tilsier det. I de tilfelle der anstalten underretter politiet på permisjonsstedet, skal det samtidig gis underretning til Kriminalpolitisentralen.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-04-28-1534/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article></section></main></body></html>