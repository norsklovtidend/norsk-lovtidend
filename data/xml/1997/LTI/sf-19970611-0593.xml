<!DOCTYPE html><html lang="no"><head><title>Forskrift om minstekrav til internregler for verdipapirforetak, finansinstitusjoner m.v. om egenhandel i finansielle instrumenter for visse ansatte.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1997-06-11-593</dd><dt class="dokid">DokumentID</dt><dd class="dokid">LTI/forskrift/1997-06-11-593</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 15</dd><dt class="dateInForce">I kraft fra</dt><dd class="dateInForce">1997-06-11, departementet bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1985-06-14-61/§5-1</li><li>lov/1988-06-10-40/§2a-1</li><li>lov/1988-06-10-40/§3-1</li><li>lov/1956-12-07-1/§4</li></ul></dd><dt class="dateOfPublication">Kunngjort</dt><dd class="dateOfPublication">1997-07-09</dd><dt class="title">Tittel</dt><dd class="title">Forskrift om minstekrav til internregler for verdipapirforetak, finansinstitusjoner m.v. om egenhandel i finansielle instrumenter for visse ansatte.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 11. juni 1997 med hjemmel i lov av 14. juni 1985 nr. 61 om verdipapirhandel § 5-1 siste ledd, lov av 10. juni 1988 nr. 40 om finansieringsvirksomhet og finansinstitusjoner § 2a-1 annet ledd og § 3-1 første ledd og lov av 7. desember 1956 nr. 1 om tilsynet for kredittinstitusjoner, forsikringsselskaper, verdipapirhandel m.v. (Kredittilsynet) § 4 nr. 4.</dd><dt class="refid">RefID</dt><dd class="refid">forskrift/1997-06-11-593</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om minstekrav til internregler for verdipapirforetak, finansinstitusjoner m.v. om egenhandel i finansielle instrumenter for visse ansatte.<ul class="tocSubUl"><li>§ 1. Virkeområde</li><li>§ 2. Krav om internregler</li><li>§ 3. Internreglenes formål</li><li>§ 4. Minstekrav</li><li>§ 5. Intern rapportering</li><li>§ 6. Foretakets rapporteringsplikt</li><li>§ 7. Internregler</li><li>§ 8. Ikrafttreden m.v.</li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-11-593" id="dokument"><h1>Forskrift om minstekrav til internregler for verdipapirforetak, finansinstitusjoner m.v. om egenhandel i finansielle instrumenter for visse ansatte.</h1><article class="legalArticle" data-lovdata-URL="LTI/forskrift/1997-06-11-593/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder norske verdipapirforetak og finansieringsforetak samt ethvert norsk foretak som inngår i finanskonsern, jf. finansieringsvirksomhetsloven § 2a-6, med unntak av forvaltningsselskap for verdipapirfond.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kredittilsynet kan gjøre unntak fra forskriften for filialer av norske foretak i utlandet, dersom dette anses nødvendig for foretaket på bakgrunn av konkurransemessige hensyn. Unntak kan bare gjøres der filialen eller de ansatte er omfattet av eventuelle tilsvarende regler i vertsstaten. Det kan ikke gjøres unntak for handel i finansielle instrumenter notert på norsk børs eller utstedt av norsk selskap.</article></article><article class="legalArticle" data-lovdata-URL="LTI/forskrift/1997-06-11-593/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Krav om internregler</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Foretak som nevnt i § 1 plikter å fastsette internregler vedrørende ansattes egenhandel i finansielle instrumenter som minst oppfyller de krav som følger av forskriften her.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Reglene må minst omfatte personer som normalt har innsyn i eller arbeider med investeringstjenester eller med foretakets forvaltning av finansielle instrumenter for foretakets eller dets kunders regning. Foretaket skal til enhver tid ha en oppdatert liste over de personer som omfattes av internreglene.</article></article><article class="legalArticle" data-lovdata-URL="LTI/forskrift/1997-06-11-593/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Internreglenes formål</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">De interne regler som nevnt i § 2 første ledd skal ha som formål å sikre at:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">ansattes egenhandel i finansielle instrumenter ikke er i strid med de interesser den enkelte i sin stilling skal ivareta for foretaket og dets kunder,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">ansatte ved egenhandel ikke skal kunne oppnå særfordeler som følge av de arbeidsoppgaver som er knyttet til den ansattes stilling, og</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">ansatte ved egenhandel ikke på utilbørlig måte gjør bruk av informasjon av betydning i verdipapirhandelen som de blir kjent med i kraft av sin stilling.</article></article></li></ul></article></article><article class="legalArticle" data-lovdata-URL="LTI/forskrift/1997-06-11-593/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Minstekrav</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Internreglene skal minst inneholde bestemmelser om:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/4/ledd/1/punkt/1/" id="paragraf-4-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/4/ledd/1/punkt/1/ledd/1/" id="paragraf-4-ledd-1-punkt-1-ledd-1">hvilke finansielle instrumenter ansatte kan handle i for egen regning,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/4/ledd/1/punkt/2/" id="paragraf-4-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/4/ledd/1/punkt/2/ledd/1/" id="paragraf-4-ledd-1-punkt-2-ledd-1">bindingstid på minst 12 måneder for finansielle instrumenter som ansatte har ervervet, med unntak av verdipapirfondsandeler som nevnt i verdipapirhandelloven § 3-1 annet ledd nr. 2,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/4/ledd/1/punkt/3/" id="paragraf-4-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/4/ledd/1/punkt/3/ledd/1/" id="paragraf-4-ledd-1-punkt-3-ledd-1">forbud mot at ansatte ved egenhandel benytter verdipapirforetak som regelmessig utfører verdipapirhandel av et vesentlig omfang for foretak hvor de er ansatt. Foretaket skal til enhver tid ha en liste over de verdipapirforetak som omfattes av denne bestemmelsen, og</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/4/ledd/1/punkt/4/" id="paragraf-4-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/4/ledd/1/punkt/4/ledd/1/" id="paragraf-4-ledd-1-punkt-4-ledd-1">prosedyrer som skal forhindre at den ansatte på utilbørlig måte gjør bruk av informasjon av betydning i verdipapirhandelen som de blir kjent med i kraft av sin stilling.</article></article></li></ul></article><article class="legalP" data-absoluteaddress="/paragraf/4/ledd/2/" id="paragraf-4-ledd-2">De internregler som fastsettes skal gjelde tilsvarende for kjøp, salg eller tegning den ansatte foretar for regning av sin ektefelle, mindreårige barn eller personer som vedkommende lever sammen med i ekteskapslignende forhold, eller selskap hvor den ansatte, ektefelle, mindreårige eller personer som vedkommende lever sammen med i ekteskapslignende forhold, har slik innflytelse som nevnt i lov om aksjeselskaper § 1-2.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">For ansatte i foretak som nevnt i § 1 første ledd unntatt verdipapirforetak, kan det i særlige tilfeller gjøres individuelle unntak fra bindingstiden nevnt i første ledd bokstav b).</article></article><article class="legalArticle" data-lovdata-URL="LTI/forskrift/1997-06-11-593/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Intern rapportering</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Internreglene skal også inneholde bestemmelser om krav til intern rapportering av egenhandel i finansielle instrumenter som den ansatte foretar for egen regning eller for regning av person eller foretak som nevnt i § 4 annet ledd.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Reglene skal stille krav om at rapportering skal skje skriftlig minst en gang hver måned. Rapporteringen skal omfatte all egenhandel som nevnt i første ledd i rapporteringsperioden.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Foretaket skal føre og oppbevare journal over innkomne rapporteringer.</article></article><article class="legalArticle" data-lovdata-URL="LTI/forskrift/1997-06-11-593/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Foretakets rapporteringsplikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Foretak som omfattes av § 1 skal årlig sende til Kredittilsynet nødvendige opplysninger for hver enkelt ansatt om rapporteringspliktig egenhandel. Oversendelsen skal skje senest en måned etter utløpet av året. Kredittilsynet kan fastsette rapporteringsskjema.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For verdipapirforetak skal rapporteringen skje i samsvar med forskrift 26. september 1996 nr. 949 om melding av ansatte i verdipapirforetaks handel for egen regning.</article></article><article class="legalArticle" data-lovdata-URL="LTI/forskrift/1997-06-11-593/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Internregler</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Morselskap i finanskonsern plikter å påse at internregler blir fastsatt for det enkelte konsernselskap i samsvar med forskriften her.</article></article><article class="legalArticle" data-lovdata-URL="LTI/forskrift/1997-06-11-593/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden m.v.</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft straks, med unntak av § 1 annet ledd som trer i kraft etter nærmere bestemmelser gitt av departementet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Foretak som nevnt i § 1 første ledd skal sende fastsatte internregler til Kredittilsynet innen 2 måneder etter forskriftens ikrafttreden.</article></article></main></body></html>