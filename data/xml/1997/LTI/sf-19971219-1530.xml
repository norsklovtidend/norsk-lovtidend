<!DOCTYPE html><html lang="no"><head><title>Instruks om avhending av fast eiendom som tilhører staten og overføring av fast eiendom mellom statsinstitusjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:27</dd><dt class="legacyID">Datokode</dt><dd class="legacyID">FOR-1997-12-19-1530</dd><dt class="dokid">DokumentID</dt><dd class="dokid">LTI/forskrift/1997-12-19-1530</dd><dt class="ministry">Departement</dt><dd class="ministry"><ul><li>Arbeids- og administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1998 Nr. 10</dd><dt class="dateInForce">I kraft fra</dt><dd class="dateInForce">1998-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1814-05-17/§19</li></ul></dd><dt class="dateOfPublication">Kunngjort</dt><dd class="dateOfPublication">1998-07-03</dd><dt class="title">Tittel</dt><dd class="title">Instruks om avhending av fast eiendom som tilhører staten og overføring av fast eiendom mellom statsinstitusjoner.</dd><dt class="miscInformation">Annet om dokumentet</dt><dd class="miscInformation">Fastsatt ved kgl. res. 19. desember 1997 med hjemmel i Grunnloven § 19. Fremmet av Arbeids- og administrasjonsdepartementet.</dd><dt class="refid">RefID</dt><dd class="refid">forskrift/1997-12-19-1530</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Instruks om avhending av fast eiendom som tilhører staten og overføring av fast eiendom mellom statsinstitusjoner.<ul class="tocSubUl"><li>I<ul class="tocSubUl"><li>Kapittel 1. Innledende bestemmelser<ul class="tocSubUl"><li>1.1 Virkeområde</li><li>1.2 Definisjoner</li><li>1.3 Overføring mellom statsinstitusjoner</li></ul></li><li>Kapittel 2. Fullmakter til avhending<ul class="tocSubUl"><li>2.1 Fullmakter</li></ul></li><li>Kapittel 3. Fremgangsmåte ved avhending<ul class="tocSubUl"><li>3.1 Valg av fremgangsmåte</li><li>3.2 Verditaksering</li><li>3.3 Avhending gjennom eiendomsmegler</li><li>3.4 Avhending i institusjonens egen regi</li><li>3.5 Avhending til statstjenestemenn</li><li>3.6 Utelukkelse av bud</li><li>3.7 Salgsprotokoll m.v.</li><li>3.8 Makeskifte</li></ul></li><li>Kapittel 4. Prisfastsetting, betalings- og andre avhendingsvilkår<ul class="tocSubUl"><li>4.1 Salgs- og betalingsbetingelser</li><li>4.2 Andre betingelser</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-12-19-1530" id="dokument"><h1>Instruks om avhending av fast eiendom som tilhører staten og overføring av fast eiendom mellom statsinstitusjoner.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-12-19-1530/KAPITTEL_1" data-partID="k1"><h2 data-text-align="center">I</h2><section class="section" data-name="kap1" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/1997-12-19-1530/KAPITTEL_1-1" data-partID="k1-1"><h3>Kapittel 1. Innledende bestemmelser</h3><section class="section" data-name="kap1.1" data-section-type="default" data-absoluteaddress="/kapittel/1/kapittel/1/kapittel/1/" id="kapittel-1-kapittel-1-kapittel-1" data-lovdata-URL="LTI/forskrift/1997-12-19-1530/KAPITTEL_1-1-1" data-partID="k1-1-1"><h4>1.1 Virkeområde</h4><article class="legalP" data-absoluteaddress="/kapittel/1/kapittel/1/kapittel/1/ledd/1/" id="kapittel-1-kapittel-1-kapittel-1-ledd-1">Instruksen gir retningslinjer for avhending av fast eiendom som staten eier. Instruksen gjelder for virksomheter som er underlagt regjeringens instruksjonsmyndighet, herunder forvaltningsbedrifter.</article><article class="legalP" data-absoluteaddress="/kapittel/1/kapittel/1/kapittel/1/ledd/2/" id="kapittel-1-kapittel-1-kapittel-1-ledd-2">Instruksen gjelder ikke for den virksomhet fylkeslandbruksstyrene utøver i medhold av lov av 12. mai 1995 nr. 23 § 6. Instruksen gjelder heller ikke ved avhending av bolig- eller fritidseiendommer hvor fester har krevd innløsning etter tomtefesteloven.</article><article class="legalP" data-absoluteaddress="/kapittel/1/kapittel/1/kapittel/1/ledd/3/" id="kapittel-1-kapittel-1-kapittel-1-ledd-3">Beslutning om utrangering/kassasjon av bygning med påfølgende salg til nedrivning uten samtidig avhending av grunnareal, skal skje etter de bestemmelser som er gitt i normalinstruks for utrangering og kassasjon av materiell og bygninger samt for avhending av materiell som tilhører staten, gitt ved kongelig resolusjon 17. mars 1978 med senere endringer.</article><article class="legalP" data-absoluteaddress="/kapittel/1/kapittel/1/kapittel/1/ledd/4/" id="kapittel-1-kapittel-1-kapittel-1-ledd-4">Når særlige forhold tilsier det, kan Arbeids- og administrasjonsdepartementet i enkeltsaker gjøre unntak fra instruksen.</article></section><section class="section" data-name="kap1.2" data-section-type="default" data-absoluteaddress="/kapittel/1/kapittel/1/kapittel/2/" id="kapittel-1-kapittel-1-kapittel-2" data-lovdata-URL="LTI/forskrift/1997-12-19-1530/KAPITTEL_1-1-2" data-partID="k1-1-2"><h4>1.2 Definisjoner</h4><article class="legalP" data-absoluteaddress="/kapittel/1/kapittel/1/kapittel/2/ledd/1/" id="kapittel-1-kapittel-1-kapittel-2-ledd-1">Med fast eiendom menes i denne instruks grunnareal og påstående bygning, enten hver for seg eller i kombinasjon.</article><article class="legalP" data-absoluteaddress="/kapittel/1/kapittel/1/kapittel/2/ledd/2/" id="kapittel-1-kapittel-1-kapittel-2-ledd-2">Med avhending menes salg, gave, bortfeste og makeskifte av fast eiendom. Overføring mellom statsinstitusjoner som er underlagt denne instruksen regnes ikke som avhending.</article><article class="legalP" data-absoluteaddress="/kapittel/1/kapittel/1/kapittel/2/ledd/3/" id="kapittel-1-kapittel-1-kapittel-2-ledd-3">Med markedspris menes den høyeste pris markedet er villig til å betale. Ved verditaksering er markedspris den høyeste pris det antas at markedet vil betale.</article></section><section class="section" data-name="kap1.3" data-section-type="default" data-absoluteaddress="/kapittel/1/kapittel/1/kapittel/3/" id="kapittel-1-kapittel-1-kapittel-3" data-lovdata-URL="LTI/forskrift/1997-12-19-1530/KAPITTEL_1-1-3" data-partID="k1-1-3"><h4>1.3 Overføring mellom statsinstitusjoner</h4><article class="legalP" data-absoluteaddress="/kapittel/1/kapittel/1/kapittel/3/ledd/1/" id="kapittel-1-kapittel-1-kapittel-3-ledd-1">Ved overføring av fast eiendom til, fra eller mellom institusjoner innenfor statens forretningsdrift skal det betales vederlag. Vederlaget skal fastsettes til markedspris basert på verditakst. Ved overføring mellom statsinstitusjoner utenfor statens forretningsdrift skal det ikke betales vederlag. Eiendommen skal likevel takseres ved overføringen.</article></section></section><section class="section" data-name="kap2" data-section-type="default" data-absoluteaddress="/kapittel/1/kapittel/2/" id="kapittel-1-kapittel-2" data-lovdata-URL="LTI/forskrift/1997-12-19-1530/KAPITTEL_1-2" data-partID="k1-2"><h3>Kapittel 2. Fullmakter til avhending</h3><section class="section" data-name="kap2.1" data-section-type="default" data-absoluteaddress="/kapittel/1/kapittel/2/kapittel/1/" id="kapittel-1-kapittel-2-kapittel-1" data-lovdata-URL="LTI/forskrift/1997-12-19-1530/KAPITTEL_1-2-1" data-partID="k1-2-1"><h4>2.1 Fullmakter</h4><article class="legalP" data-absoluteaddress="/kapittel/1/kapittel/2/kapittel/1/ledd/1/" id="kapittel-1-kapittel-2-kapittel-1-ledd-1">Avhending av fast eiendom i statlig eie skal skje etter fullmakt gitt av Stortinget, jf. Grunnlovens § 19. Fullmakt kan enten gis som en generell fullmakt eller som en spesiell fullmakt i hvert enkelt tilfelle.</article><article class="legalP" data-absoluteaddress="/kapittel/1/kapittel/2/kapittel/1/ledd/2/" id="kapittel-1-kapittel-2-kapittel-1-ledd-2">Avhending skal skje til markedspris dersom ikke annet er bestemt av Stortinget. Forslag om avhending som gave eller til underpris skal forelegges Finansdepartementet før det fremmes for Stortinget.</article><article class="legalP" data-absoluteaddress="/kapittel/1/kapittel/2/kapittel/1/ledd/3/" id="kapittel-1-kapittel-2-kapittel-1-ledd-3">Før avhending finner sted skal departementene, den aktuelle fylkesmann og Statsbygg forespørres om det er statlig behov for eiendommen. Slik forespørsel kan unnlates hvis det åpenbart ikke er statlig behov for eiendommen. Foreligger det et dokumentert statlig behov for eiendommen, må den ikke avhendes uten Finansdepartementets samtykke.</article><article class="legalP" data-absoluteaddress="/kapittel/1/kapittel/2/kapittel/1/ledd/4/" id="kapittel-1-kapittel-2-kapittel-1-ledd-4">Ved avhending av eiendommer med bygg som er eldre enn 50 år, skal Riksantikvaren varsles i god tid før avhending for å få vurdert spørsmålet om bevaringsverdi. I spesielle tilfeller kan Riksantikvaren fastsette annen tidsgrense. Forutsatt at saken er tilstrekkelig dokumentert, skal Riksantikvaren svare innen 4 uker.</article></section></section><section class="section" data-name="kap3" data-section-type="default" data-absoluteaddress="/kapittel/1/kapittel/3/" id="kapittel-1-kapittel-3" data-lovdata-URL="LTI/forskrift/1997-12-19-1530/KAPITTEL_1-3" data-partID="k1-3"><h3>Kapittel 3. Fremgangsmåte ved avhending</h3><section class="section" data-name="kap3.1" data-section-type="default" data-absoluteaddress="/kapittel/1/kapittel/3/kapittel/1/" id="kapittel-1-kapittel-3-kapittel-1" data-lovdata-URL="LTI/forskrift/1997-12-19-1530/KAPITTEL_1-3-1" data-partID="k1-3-1"><h4>3.1 Valg av fremgangsmåte</h4><article class="legalP" data-absoluteaddress="/kapittel/1/kapittel/3/kapittel/1/ledd/1/" id="kapittel-1-kapittel-3-kapittel-1-ledd-1">Avhending skal skje på den måten som gir det beste økonomiske resultatet for staten.</article><article class="legalP" data-absoluteaddress="/kapittel/1/kapittel/3/kapittel/1/ledd/2/" id="kapittel-1-kapittel-3-kapittel-1-ledd-2">Avhending kan skje i institusjonens egen regi eller gjennom eiendomsmegler når dette anses mer hensiktsmessig.</article></section><section class="section" data-name="kap3.2" data-section-type="default" data-absoluteaddress="/kapittel/1/kapittel/3/kapittel/2/" id="kapittel-1-kapittel-3-kapittel-2" data-lovdata-URL="LTI/forskrift/1997-12-19-1530/KAPITTEL_1-3-2" data-partID="k1-3-2"><h4>3.2 Verditaksering</h4><article class="legalP" data-absoluteaddress="/kapittel/1/kapittel/3/kapittel/2/ledd/1/" id="kapittel-1-kapittel-3-kapittel-2-ledd-1">Når avhending av fast eiendom omfatter bebyggelse, skal det holdes verditakst såfremt det ikke er snakk om ubetydelige verdier. Verditaksering kan videre unnlates for grunnarealer dersom man har tilstrekkelige opplysninger om prisnivået i området.</article><article class="legalP" data-absoluteaddress="/kapittel/1/kapittel/3/kapittel/2/ledd/2/" id="kapittel-1-kapittel-3-kapittel-2-ledd-2">Taksering av landbrukseiendommer skal skje på bakgrunn av Landbruksdepartementets retningslinjer fastsatt ut fra konsesjonsloven av 31. mai 1974 nr. 19 § 1 nr. 4.</article><article class="legalP" data-absoluteaddress="/kapittel/1/kapittel/3/kapittel/2/ledd/3/" id="kapittel-1-kapittel-3-kapittel-2-ledd-3">Eventuell takst skal være holdt før eiendommen utbys til avhending.</article></section><section class="section" data-name="kap3.3" data-section-type="default" data-absoluteaddress="/kapittel/1/kapittel/3/kapittel/3/" id="kapittel-1-kapittel-3-kapittel-3" data-lovdata-URL="LTI/forskrift/1997-12-19-1530/KAPITTEL_1-3-3" data-partID="k1-3-3"><h4>3.3 Avhending gjennom eiendomsmegler</h4><article class="legalP" data-absoluteaddress="/kapittel/1/kapittel/3/kapittel/3/ledd/1/" id="kapittel-1-kapittel-3-kapittel-3-ledd-1">Ved avhending gjennom eiendomsmegler kan den fremgangsmåten som er vanlig i bransjen følges. Hovedhensynene i instruksen må likevel ivaretas. Det må også påses at eiendomsmegler gis instruks om å ivareta eventuelle spesielle hensyn som foreligger i forbindelse med avhendingen av eiendommen.</article></section><section class="section" data-name="kap3.4" data-section-type="default" data-absoluteaddress="/kapittel/1/kapittel/3/kapittel/4/" id="kapittel-1-kapittel-3-kapittel-4" data-lovdata-URL="LTI/forskrift/1997-12-19-1530/KAPITTEL_1-3-4" data-partID="k1-3-4"><h4>3.4 Avhending i institusjonens egen regi</h4><article class="legalP" data-absoluteaddress="/kapittel/1/kapittel/3/kapittel/4/ledd/1/" id="kapittel-1-kapittel-3-kapittel-4-ledd-1">Avhending i en institusjons egen regi skal som hovedregel skje etter offentlig kunngjøring og på grunnlag av skriftlige bud.</article><article class="legalP" data-absoluteaddress="/kapittel/1/kapittel/3/kapittel/4/ledd/2/" id="kapittel-1-kapittel-3-kapittel-4-ledd-2">Kunngjøringen skal gjøres kjent i Norsk Lysingsblad og i minst én avis som er alminnelig lest på stedet og skal inneholde:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/kapittel/3/kapittel/4/ledd/2/punkt/1/" id="kapittel-1-kapittel-3-kapittel-4-ledd-2-punkt-1"><span class="data-originalId">a.</span><article class="legalP" data-absoluteaddress="/kapittel/1/kapittel/3/kapittel/4/ledd/2/punkt/1/ledd/1/" id="kapittel-1-kapittel-3-kapittel-4-ledd-2-punkt-1-ledd-1">Navn på institusjonen som foretar avhendingen, samt referanseperson.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/kapittel/3/kapittel/4/ledd/2/punkt/2/" id="kapittel-1-kapittel-3-kapittel-4-ledd-2-punkt-2"><span class="data-originalId">b.</span><article class="legalP" data-absoluteaddress="/kapittel/1/kapittel/3/kapittel/4/ledd/2/punkt/2/ledd/1/" id="kapittel-1-kapittel-3-kapittel-4-ledd-2-punkt-2-ledd-1">Beskrivelse av eiendommen og opplysning om eiendommens takstverdi.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/kapittel/3/kapittel/4/ledd/2/punkt/3/" id="kapittel-1-kapittel-3-kapittel-4-ledd-2-punkt-3"><span class="data-originalId">c.</span><article class="legalP" data-absoluteaddress="/kapittel/1/kapittel/3/kapittel/4/ledd/2/punkt/3/ledd/1/" id="kapittel-1-kapittel-3-kapittel-4-ledd-2-punkt-3-ledd-1">Tid for besiktigelse av eiendommen.</article></article></li><li data-li-identifier="d." data-name="d."><article class="listArticle" data-absoluteaddress="/kapittel/1/kapittel/3/kapittel/4/ledd/2/punkt/4/" id="kapittel-1-kapittel-3-kapittel-4-ledd-2-punkt-4"><span class="data-originalId">d.</span><article class="legalP" data-absoluteaddress="/kapittel/1/kapittel/3/kapittel/4/ledd/2/punkt/4/ledd/1/" id="kapittel-1-kapittel-3-kapittel-4-ledd-2-punkt-4-ledd-1">Opplysninger om hvordan budene skal merkes og hvor de skal innleveres.</article></article></li></ul></article><article class="legalP" data-absoluteaddress="/kapittel/1/kapittel/3/kapittel/4/ledd/3/" id="kapittel-1-kapittel-3-kapittel-4-ledd-3">Kunngjøringen kan også inneholde opplysninger om rettigheter og forpliktelser knyttet til eiendommen, eventuell frist for innlevering av bud, tidspunkt for åpning av bud ved lukket budrunde, forbehold om rett til å forkaste alle bud dersom de tilbudte priser er uakseptable og opplysning om at bud som inneholder ubestemte bud eller priser vil bli avvist.</article><article class="legalP" data-absoluteaddress="/kapittel/1/kapittel/3/kapittel/4/ledd/4/" id="kapittel-1-kapittel-3-kapittel-4-ledd-4">Budgivningen skal som hovedregel være åpen. Budgiverne skal da så langt som mulig holdes orientert om nye og høyere bud som kommer inn. Når et bud er akseptert, skal de andre budgiverne varsles snarest.</article><article class="legalP" data-absoluteaddress="/kapittel/1/kapittel/3/kapittel/4/ledd/5/" id="kapittel-1-kapittel-3-kapittel-4-ledd-5">Lukket budrunde kan benyttes dersom dette finnes mest hensiktsmessig. Hvis det før den lukkede budrunden er avholdt åpen budrunde, skal alle tilbydere som ikke er utelukket etter 3.6 informeres om det høyeste bud før den lukkede budrunden og inviteres til å levere høyere bud. Hvis det ved utløpet av fristen for å delta i en lukket budrunde foreligger flere konkurrerende bud, bør det vanligvis gjennomføres én eller flere budrunder til blant budgiverne fra forrige budrunde. Budgiverne skal i så fall orienteres om høyeste bud i forrige budrunde og gis frist for å levere nytt bud. Denne fristen bør normalt ikke overskride en uke. Hvis det kun kommer inn ett bud i den lukkede budrunden, og dette er fra den byder som hadde det høyeste budet før denne budrunden, skal budet i den siste budrunden bortfalle. Ved lukkede budrunder oppbevares budene innelåst inntil åpning skal finne sted.</article><article class="legalP" data-absoluteaddress="/kapittel/1/kapittel/3/kapittel/4/ledd/6/" id="kapittel-1-kapittel-3-kapittel-4-ledd-6">Når eiendommen har liten verdi eller bare et mindre antall kjøpere er aktuelle, kan avhending skje ved direkte salg. Dette innebærer salg på grunnlag av bud som er innkommet etter henvendelse til et begrenset antall interessenter. Avhending ved direkte salg kan også skje når det bare er én aktuell kjøper.</article></section><section class="section" data-name="kap3.5" data-section-type="default" data-absoluteaddress="/kapittel/1/kapittel/3/kapittel/5/" id="kapittel-1-kapittel-3-kapittel-5" data-lovdata-URL="LTI/forskrift/1997-12-19-1530/KAPITTEL_1-3-5" data-partID="k1-3-5"><h4>3.5 Avhending til statstjenestemenn</h4><article class="legalP" data-absoluteaddress="/kapittel/1/kapittel/3/kapittel/5/ledd/1/" id="kapittel-1-kapittel-3-kapittel-5-ledd-1">En virksomhet kan etter samtykke fra fagdepartementet avhende bolig eller boligtomt til tjenestemenn når hensynet til bemanningssituasjonen eller boligens/tomtens beliggenhet tilsier det.</article><article class="legalP" data-absoluteaddress="/kapittel/1/kapittel/3/kapittel/5/ledd/2/" id="kapittel-1-kapittel-3-kapittel-5-ledd-2">Staten kan i kontrakten betinge seg forkjøpsrett/utpekingsrett ved eventuell videre avhending. Ved salg av festetomt gjelder dette likevel bare hvis det ble tatt slikt forbehold ved bortfestet.</article></section><section class="section" data-name="kap3.6" data-section-type="default" data-absoluteaddress="/kapittel/1/kapittel/3/kapittel/6/" id="kapittel-1-kapittel-3-kapittel-6" data-lovdata-URL="LTI/forskrift/1997-12-19-1530/KAPITTEL_1-3-6" data-partID="k1-3-6"><h4>3.6 Utelukkelse av bud</h4><article class="legalP" data-absoluteaddress="/kapittel/1/kapittel/3/kapittel/6/ledd/1/" id="kapittel-1-kapittel-3-kapittel-6-ledd-1">Et bud skal utelukkes dersom:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/6/ledd/1/punkt/1/" id="kapittel-1-kapittel-3-kapittel-6-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/6/ledd/1/punkt/1/ledd/1/" id="kapittel-1-kapittel-3-kapittel-6-ledd-1-punkt-1-ledd-1">Budet kommer inn etter utløpet av en fastsatt tilbudsfrist.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/6/ledd/1/punkt/2/" id="kapittel-1-kapittel-3-kapittel-6-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/6/ledd/1/punkt/2/ledd/1/" id="kapittel-1-kapittel-3-kapittel-6-ledd-1-punkt-2-ledd-1">Budet inneholder ubestemt pris eller på annen måte avviker vesentlig fra avhendingsforutsetningene.</article></article></li></ul></article><article class="legalP" data-absoluteaddress="/kapittel/1/kapittel/3/kapittel/6/ledd/2/" id="kapittel-1-kapittel-3-kapittel-6-ledd-2">Årsaken til at bud utelukkes skal protokolleres, jf. 3.7 annet avsnitt.</article></section><section class="section" data-name="kap3.7" data-section-type="default" data-absoluteaddress="/kapittel/1/kapittel/3/kapittel/7/" id="kapittel-1-kapittel-3-kapittel-7" data-lovdata-URL="LTI/forskrift/1997-12-19-1530/KAPITTEL_1-3-7" data-partID="k1-3-7"><h4>3.7 Salgsprotokoll m.v.</h4><article class="legalP" data-absoluteaddress="/kapittel/1/kapittel/3/kapittel/7/ledd/1/" id="kapittel-1-kapittel-3-kapittel-7-ledd-1">Ved avhending i institusjonens egen regi skal det føres salgsprotokoll eller på annen måte gis betryggende dokumentasjon for avhendingen. Beslutning om direkte salg eller gjennomføring av lukket budrunde skal her begrunnes.</article><article class="legalP" data-absoluteaddress="/kapittel/1/kapittel/3/kapittel/7/ledd/2/" id="kapittel-1-kapittel-3-kapittel-7-ledd-2">Ved avhending etter offentlig kunngjøring skal det alltid føres salgsprotokoll. Protokollen skal inneholde:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/1/" id="kapittel-1-kapittel-3-kapittel-7-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/1/ledd/1/" id="kapittel-1-kapittel-3-kapittel-7-ledd-2-punkt-1-ledd-1">Eiendommens gårds- og bruksnummer.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/2/" id="kapittel-1-kapittel-3-kapittel-7-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/2/ledd/1/" id="kapittel-1-kapittel-3-kapittel-7-ledd-2-punkt-2-ledd-1">Budgivers navn.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/3/" id="kapittel-1-kapittel-3-kapittel-7-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/3/ledd/1/" id="kapittel-1-kapittel-3-kapittel-7-ledd-2-punkt-3-ledd-1">Tilbudte priser og andre opplysninger av betydning, herunder beslutning om ekstra budrunde.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/4/" id="kapittel-1-kapittel-3-kapittel-7-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/4/ledd/1/" id="kapittel-1-kapittel-3-kapittel-7-ledd-2-punkt-4-ledd-1">Opplysning om eventuell utelukkelse eller forkasting av bud.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/5/" id="kapittel-1-kapittel-3-kapittel-7-ledd-2-punkt-5"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/5/ledd/1/" id="kapittel-1-kapittel-3-kapittel-7-ledd-2-punkt-5-ledd-1">Aksept av bud.</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/kapittel/3/kapittel/7/ledd/2/punkt/6/" id="kapittel-1-kapittel-3-kapittel-7-ledd-2-punkt-6"><span class="data-originalId">-</span><article class="legalP" data-absoluteaddress="/kapittel/1/kapittel/3/kapittel/7/ledd/2/punkt/6/ledd/1/" id="kapittel-1-kapittel-3-kapittel-7-ledd-2-punkt-6-ledd-1">Ved lukkede budrunder skal i tillegg åpningsdato og klokkeslett samt navn på de som har åpnet budene protokolleres.</article></article></li></ul></article></section><section class="section" data-name="kap3.8" data-section-type="default" data-absoluteaddress="/kapittel/1/kapittel/3/kapittel/8/" id="kapittel-1-kapittel-3-kapittel-8" data-lovdata-URL="LTI/forskrift/1997-12-19-1530/KAPITTEL_1-3-8" data-partID="k1-3-8"><h4>3.8 Makeskifte</h4><article class="legalP" data-absoluteaddress="/kapittel/1/kapittel/3/kapittel/8/ledd/1/" id="kapittel-1-kapittel-3-kapittel-8-ledd-1">Ved makeskifte skjer oppgjør ved bytte av eiendommer mellom partene. Verdien av eiendommene fastslås etter samme prisgrunnlag for begge eiendommene, fortrinnsvis ved verditaksering. Dersom eiendommene ikke har samme verdi, gjøres mellomlaget opp kontant eller på annen vanlig måte. For øvrig gjelder reglene om fremgangsmåte for avhending så langt de passer også for makeskifte.</article></section></section><section class="section" data-name="kap4" data-section-type="default" data-absoluteaddress="/kapittel/1/kapittel/4/" id="kapittel-1-kapittel-4" data-lovdata-URL="LTI/forskrift/1997-12-19-1530/KAPITTEL_1-4" data-partID="k1-4"><h3>Kapittel 4. Prisfastsetting, betalings- og andre avhendingsvilkår</h3><section class="section" data-name="kap4.1" data-section-type="default" data-absoluteaddress="/kapittel/1/kapittel/4/kapittel/1/" id="kapittel-1-kapittel-4-kapittel-1" data-lovdata-URL="LTI/forskrift/1997-12-19-1530/KAPITTEL_1-4-1" data-partID="k1-4-1"><h4>4.1 Salgs- og betalingsbetingelser</h4><article class="legalP" data-absoluteaddress="/kapittel/1/kapittel/4/kapittel/1/ledd/1/" id="kapittel-1-kapittel-4-kapittel-1-ledd-1">Eiendommen skal som hovedregel avhendes til den som gir høyest bud. Denne regelen kan bare fravikes dersom det vil være økonomisk mer fordelaktig for staten å avhende til en annen.</article><article class="legalP" data-absoluteaddress="/kapittel/1/kapittel/4/kapittel/1/ledd/2/" id="kapittel-1-kapittel-4-kapittel-1-ledd-2">Samtlige bud kan forkastes. Årsaken til at bud forkastes skal protokolleres ved salg i egen regi etter offentlig kunngjøring. Det kan innledes forhandlinger med en eller flere av budgiverne med sikte på å få i stand et salg.</article><article class="legalP" data-absoluteaddress="/kapittel/1/kapittel/4/kapittel/1/ledd/3/" id="kapittel-1-kapittel-4-kapittel-1-ledd-3">Ved direkte salg, herunder salg til tjenestemenn, må ikke salgsprisen være lavere enn verditakst basert på markedspris. Taksten må være holdt av uavhengig takstmann, og tidspunktet for taksering må ligge nær opptil tidspunktet for avhending.</article><article class="legalP" data-absoluteaddress="/kapittel/1/kapittel/4/kapittel/1/ledd/4/" id="kapittel-1-kapittel-4-kapittel-1-ledd-4">Ved salg skal betalingsbetingelsene vanligvis gå ut på at kjøpesummen i sin helhet skal innbetales før utlevering av skjøte. Det kan kreves betaling av et forskudd når dette bedømmes som hensiktsmessig.</article></section><section class="section" data-name="kap4.2" data-section-type="default" data-absoluteaddress="/kapittel/1/kapittel/4/kapittel/2/" id="kapittel-1-kapittel-4-kapittel-2" data-lovdata-URL="LTI/forskrift/1997-12-19-1530/KAPITTEL_1-4-2" data-partID="k1-4-2"><h4>4.2 Andre betingelser</h4><article class="legalP" data-absoluteaddress="/kapittel/1/kapittel/4/kapittel/2/ledd/1/" id="kapittel-1-kapittel-4-kapittel-2-ledd-1">Avhendingsdokumenter bør inneholde oppgave over rettigheter og forpliktelser som følger eiendommen.</article><article class="legalP" data-absoluteaddress="/kapittel/1/kapittel/4/kapittel/2/ledd/2/" id="kapittel-1-kapittel-4-kapittel-2-ledd-2">Det skal vanligvis ikke tilstås rettigheter på statens gjenværende grunn utover de rettigheter som måtte hvile som heftelser på eiendommen før overdragelsen.</article><article class="legalP" data-absoluteaddress="/kapittel/1/kapittel/4/kapittel/2/ledd/3/" id="kapittel-1-kapittel-4-kapittel-2-ledd-3">Dersom eiendommen er fredet eller verneverdig skal staten dra omsorg for eiendommen gjennom passende klausulering. Riksantikvaren skal ha melding om overdragelse av eiendommer som er verneverdige av hensyn til kulturminneinteresser. Direktoratet for naturforvaltning skal ha melding om overdragelse av eiendommer som er verneverdige av hensyn til naturforvaltningsinteresser.</article><article class="legalP" data-absoluteaddress="/kapittel/1/kapittel/4/kapittel/2/ledd/4/" id="kapittel-1-kapittel-4-kapittel-2-ledd-4">Ved avhending av konsesjonspliktig eiendom kan kjøperen kreve overdragelsen omgjort hvis konsesjon ikke gis. Bestemmelse om dette bør inn i kontrakten.</article><article class="legalP" data-absoluteaddress="/kapittel/1/kapittel/4/kapittel/2/ledd/5/" id="kapittel-1-kapittel-4-kapittel-2-ledd-5">Når det gjelder avhending av grunn med påstående bygning som skal rives, bør avtalen inneholde bestemmelser om plikt for kjøper til å rive bygningen, fjerne grunnmur og foreta rydding av tomten. Det overveies i hvert enkelt tilfelle om det bør kreves sikkerhet for rett oppfyllelse av denne plikten.</article></section></section></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-12-19-1530/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Instruksen trer i kraft fra 1. januar 1998 og avløser kgl. res. av 18. desember 1987.</article></section></main></body></html>