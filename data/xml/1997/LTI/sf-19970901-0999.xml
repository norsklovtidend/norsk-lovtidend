<!DOCTYPE html><html lang="no"><head><title>Forskrift om forvaltning av bever.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:11</dd><dt class="legacyID">Datokode</dt><dd class="legacyID">FOR-1997-09-01-999</dd><dt class="dokid">DokumentID</dt><dd class="dokid">LTI/forskrift/1997-09-01-999</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 21</dd><dt class="dateInForce">I kraft fra</dt><dd class="dateInForce">1998-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1972-03-14-8595</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-29-38/§9</li><li>lov/1981-05-29-38/§16</li><li>lov/1981-05-29-38/§17</li><li>lov/1981-05-29-38/§18</li><li>lov/1981-05-29-38/§50</li><li>forskrift/1982-04-02-592</li></ul></dd><dt class="dateOfPublication">Kunngjort</dt><dd class="dateOfPublication">1997-10-10</dd><dt class="title">Tittel</dt><dd class="title">Forskrift om forvaltning av bever.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for naturforvaltning 1. september 1997 med hjemmel i lov av 29. mai 1981 nr. 38 om viltet § 9, § 16, § 17, § 18 og § 50, jf. kgl.res. av 2. april 1982.</dd><dt class="refid">RefID</dt><dd class="refid">forskrift/1997-09-01-999</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forvaltning av bever.<ul class="tocSubUl"><li>§ 1. Vassdragsvis forvaltning</li><li>§ 2. Definisjoner</li><li>§ 3. Åpning av jakt og fangst</li><li>§ 4. Vilkår for jakt og fangst</li><li>§ 5. Beverregion</li><li>§ 6. Kvotefastsetting</li><li>§ 7. Tellende vannlengde/areal</li><li>§ 8. Godkjenning av vald</li><li>§ 9. Vald over kommune- og fylkesgrenser</li><li>§ 10. Kvotetildeling</li><li>§ 11. Rapport</li><li>§ 12. Klage</li><li>§ 13. Dispensasjon</li><li>§ 14. Straff</li><li>§ 15. Ikrafttreden og oppheving</li></ul></li></ul></dd></dl></header><main class="documentBody" data-lovdata-URL="LTI/forskrift/1997-09-01-999" id="dokument"><h1>Forskrift om forvaltning av bever.</h1><article class="legalArticle" data-lovdata-URL="LTI/forskrift/1997-09-01-999/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Vassdragsvis forvaltning</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forvaltning av bever skal være vassdragsvis.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Kommunen har ansvar for å utarbeide en langsiktig, felles og helhetlig målsetting for forvaltning av beverbestanden i enkeltvassdragene og for beverregionen som helhet. Kommuner som har felles beverregion skal samarbeide og koordinere sin forvaltning.</article></article><article class="legalArticle" data-lovdata-URL="LTI/forskrift/1997-09-01-999/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I disse forskrifter menes med følgende begreper:</article><article class="defaultP"><i>Beverregion:</i> det samlede geografiske område med hovedvassdrag og sidevassdrag som en beverbestand bruker gjennom året.</article><article class="defaultP"><i>Vald:</i> det geografiske område som godkjennes for jakt og fangst etter bever og som tildeles fellingstillatelser.</article><article class="defaultP"><i>Tellende vannlengde:</i> antall løpende kilometer langs vann, tjern, elver og bekker hvor bever har fast tilhold eller gjør seg fast bruk av.</article><article class="defaultP"><i>Tellende areal:</i> samlet arealgrunnlag i landskap sterkt oppbrutt av mindre vann, tjern og bekker, uten klart definerte vassdrag, og med en beverbestand som gjør bruk av hele området.</article><article class="defaultP"><i>Driftsplan:</i> en flerårig plan med målsettinger og retningslinjer for forvaltning og årlig avskyting av bever i et større vald.</article><article class="defaultP"><i>Kvotefri jakt:</i> jakt som utøves uten kvotebegrensning innenfor et område med driftsplan godkjent av kommunen.</article></article><article class="legalArticle" data-lovdata-URL="LTI/forskrift/1997-09-01-999/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Åpning av jakt og fangst</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Jakt og fangst etter bever kan bare foregå i de kommuner hvor dette er fastsatt av fylkesmannen.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kommunen sender søknad om åpning av jakt og fangst til fylkesmannen innen 1. april.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Søknaden skal på forhånd gjøres kjent slik at jaktrettshavere og andre berørte interesser i kommunen har mulighet til å avgi uttalelse.</article></article><article class="legalArticle" data-lovdata-URL="LTI/forskrift/1997-09-01-999/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Vilkår for jakt og fangst</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Jakt og fangst av bever må ikke drives uten fellingstillatelse gitt av kommunen. Fellingstillatelsen er kun gyldig på det vald den er utskrevet på.</article></article><article class="legalArticle" data-lovdata-URL="LTI/forskrift/1997-09-01-999/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Beverregion</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Der det er formålstjenlig skal berørte kommuner samarbeide og koordinere sin forvaltning etter en helhetlig målsetting for stammen. Direktoratet kan etter søknad fra de berørte kommuner vedta å opprette et særskilt offentlig samarbeidsorgan, en bevernemnd. Denne får myndighet til å forvalte beverbestander som strekker seg over to eller flere kommuner.</article></article><article class="legalArticle" data-lovdata-URL="LTI/forskrift/1997-09-01-999/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kvotefastsetting</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kommunen fastsetter hvert år kvote for det antall bever som kan felles i kommunen. Kvoten fastsettes på bakgrunn av bestandsutvikling og bæreevne i området, samt skadeomfanget på produktiv skog og dyrket mark.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Kvoten skal fortrinnsvis fastsettes som en kvote gjeldende for hele kommunen. Kvote for hvert enkelt vassdrag eller del av kommunen kan fastsettes dersom forskjeller i tettheten av bever og biotopens kvalitet tilsier dette. Kommunen må herunder definere vassdragets avgrensning.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Kommunen kan godkjenne og fastsette vilkår for ordninger med kvotefri jakt og fangst. Kvotefritak skal bare gis de vald som har godkjent driftsplan i tråd med kommunens mål for beverforvaltninga. Driftsplanen kan inngås for 3-5 år om gangen og skal bygge på dokumentert kunnskap om bestandsforholdene for bever i området. Driftsplanen skal inneholde planmessige løsninger i forhold til beskatning, skadeforebygging og bestandsregistreringer.</article></article><article class="legalArticle" data-lovdata-URL="LTI/forskrift/1997-09-01-999/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tellende vannlengde/areal</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fylkesmannen avgjør ved åpning av jakt og fangst i en kommune i hvilke områder tellende vannlengde eller tellende areal skal legges til grunn ved kvotefordeling. Når jakt allerede er åpnet fastsetter fylkesmannen ved forskrift grunnlag for kvotefordeling i kommunen.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Fordelingen av fastsatt kvote på de enkelte vald skjer ved divisjon av kvotens størrelse på godkjent tellende vannlengde, eller tellende areal, i det område kvoten gjelder for.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Der eiendomsgrenser møtes midt i elver/bekker, får hver av rettighetshaverne med felles vannlengde regnet halvparten som tellende.</article></article><article class="legalArticle" data-lovdata-URL="LTI/forskrift/1997-09-01-999/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Godkjenning av vald</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Søknad om godkjenning av vald sendes kommunen innen 1. mai vedlagt kart i målestokk 1:50.000 med avgrensning av valdets yttergrenser.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Søknaden skal inneholde underskrift fra samtlige rettighetshavere, opplysninger avmerket på kart om hvor beveren har fast tilhold, og antall km vannlengde innen valdet. Det skal også gis opplysning til kommunen om ansvarlig for valdet.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Ved godkjenning av vald skal kommunen godkjenne den tellende vannlengde/areal som legges til grunn for tildeling av fellingstillatelser. Et vald må ha vannlengde/areal nok for å kunne tildeles minimum ett dyr ved første gangs godkjenning.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Valdet skal være sammenhengende og ha en arrondering som gjør det sikkerhetsmessig forsvarlig å utøve jakt og fangst.</article></article><article class="legalArticle" data-lovdata-URL="LTI/forskrift/1997-09-01-999/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Vald over kommune- og fylkesgrenser</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Etter forslag fra jaktrettshaverne kan kommunene godkjenne organisering av vald over kommune- og fylkesgrense. Dersom de berørte kommunene ikke er enige, avgjøres saken av fylkesmannen i det fylket som har lengst tellende vannlengde eller størst tellende areal innen valdet.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Areal/vannlengde i den kommunen som har lengst tellende vannlengde/størst tellende areal legges til grunn ved tildeling av kvote. Det samme gjelder jakttid. Denne kommunen tildeler fellingstillatelser og rapporterer fellingsresultatet til statistiske formål.</article></article><article class="legalArticle" data-lovdata-URL="LTI/forskrift/1997-09-01-999/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Kvotetildeling</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">For godkjente vald tildeler kommunen fellingskvote innen 1. juni til den valdansvarlige.</article></article><article class="legalArticle" data-lovdata-URL="LTI/forskrift/1997-09-01-999/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Rapport</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Fellingsrapport skal sendes kommunen innen 10 dager etter jakttidas utløp.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Fylkesmannen og kommunen kan hver for seg eller i fellesskap pålegge jegerne å rapportere opplysninger om beverbestanden og felte dyr, og å samle inn organer m.v.</article></article><article class="legalArticle" data-lovdata-URL="LTI/forskrift/1997-09-01-999/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Klage</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Kommunens årlige kvotevedtak, vedtak om godkjenning av vald, herunder tellende vannlengde/areal kan påklages til fylkesmannen innen tre uker.</article></article><article class="legalArticle" data-lovdata-URL="LTI/forskrift/1997-09-01-999/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Direktoratet kan i særlige tilfeller dispensere fra reglene i denne forskrift.</article></article><article class="legalArticle" data-lovdata-URL="LTI/forskrift/1997-09-01-999/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Overtredelse av bestemmelsene i denne forskrift straffes etter straffereglene i viltlovens § 56.</article></article><article class="legalArticle" data-lovdata-URL="LTI/forskrift/1997-09-01-999/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttreden og oppheving</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Denne forskrift trer i kraft 1. januar 1998.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Fra samme tid oppheves forskrift av 14. mars 1972 om jakt og fangst av bever.</article></article></main></body></html>