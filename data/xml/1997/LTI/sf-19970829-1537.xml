<!DOCTYPE html><html lang="no"><head><title>Forskrift om telling av rein.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:31</dd><dt class="legacyID">Datokode</dt><dd class="legacyID">FOR-1997-08-29-1537</dd><dt class="dokid">DokumentID</dt><dd class="dokid">LTI/forskrift/1997-08-29-1537</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1999 Nr. 19</dd><dt class="dateInForce">I kraft fra</dt><dd class="dateInForce">1997-08-29</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-49/§19</li><li>forskrift/1979-06-22-3372</li></ul></dd><dt class="dateOfPublication">Kunngjort</dt><dd class="dateOfPublication">1999-09-24</dd><dt class="title">Tittel</dt><dd class="title">Forskrift om telling av rein.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 29. august 1997 med hjemmel i lov av 9. juni 1978 nr. 49 om reindrift § 19, jf. kgl.res. av 22. juni 1979 nr. 3372.</dd><dt class="refid">RefID</dt><dd class="refid">forskrift/1997-08-29-1537</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om telling av rein.<ul class="tocSubUl"><li>§ 1. Formål</li><li>§ 2. Kontroll av reintall</li><li>§ 3. Vilkår for å få godkjent reintelling</li><li>§ 4. Dispensasjon</li><li>§ 5. Brudd på forskrift</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1997-08-29-1537" id="dokument"><h1>Forskrift om telling av rein.</h1><article class="legalArticle" data-lovdata-URL="LTI/forskrift/1997-08-29-1537/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften skal sikre at det foreligger kontrollerte oppgaver over antall rein i reinbeitedistrikter og tamreinlag. Kunnskap om reinflokken er grunnlaget for en velordnet reindrift. Opplysninger om reintall er dessuten viktig grunnlag for vurdering av reintallets tilpasning til beiteressursene og øvrige tiltak for å nå de reindriftspolitiske mål.</article></article><article class="legalArticle" data-lovdata-URL="LTI/forskrift/1997-08-29-1537/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Kontroll av reintall</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Reineier plikter å føre kontroll med sitt reintall (jf. lov om reindrift § 19), legge forholdene til rette for kontroll av reintall utført av Reindriftssjefen, og selv delta ved slik kontroll.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Reindriftssjefen skal gjennomføre offentlig kontrollert telling av rein i distrikter og tamreinlag. Reindriftssjefen kan videre foreta etterkontroll av reintallet og om nødvendig gjennomføre ny telling. Styret for distriktet/tamreinlaget plikter å delta med minst to representanter ved offentlig kontrollerte tellinger.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Offentlig kontrollerte tellinger gjennomføres på den måte som Reindriftssjefen finner mest hensiktsmessig for å få et mest mulig riktig reintall. Reindriftssjefen avgjør når, hvor og hvor ofte offentlige kontroller skal skje. Ved telling i gjerdeanlegg skal samtlige rein trekkes ut av kverna, spraymerkes og registreres på eier. Reindriftssjefen skal varsle reinbeitedistriktet/tamreinlaget, fortrinnsvis ved leder, før tellingen gjennomføres. Reindriftssjefen kan godkjenne at det gjennomføres telling i forbindelse med transport av rein for distrikter som ved flytting benytter Forsvarets prammer eller andre transportmidler godkjent av Reindriftssjefen.</article><article class="legalP" data-absoluteaddress="/paragraf/2/ledd/4/" id="paragraf-2-ledd-4">Reindriftssjefen avgir årlig rapport til Reindriftsstyret.</article></article><article class="legalArticle" data-lovdata-URL="LTI/forskrift/1997-08-29-1537/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for å få godkjent reintelling</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Reindriftssjefen kan godkjenne reintellingen den den er gjennomført etter 1. august, men før reinflokken flyttes inn på vinterbeitet, seinest innen 1. januar.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Dersom det avdekkes forhold under eller etter reintellingen, som viser at den ikke er tilstrekkelig sikker, kan Reindriftssjefen nekte å godkjenne telleresultatet.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved telling i forbindelse med pramming eller annen transport som er godkjent av Reindriftssjefen, skal kontrolloppgaven være attestert av Reindriftsforvaltningen.</article></article><article class="legalArticle" data-lovdata-URL="LTI/forskrift/1997-08-29-1537/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Reindriftssjefen kan gi utsettelse til å gjennomføre kontroll av reintall fram til 20. februar.</article></article><article class="legalArticle" data-lovdata-URL="LTI/forskrift/1997-08-29-1537/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Brudd på forskrift</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Reineier/reinbeitedistrikt/tamreinlag kan bli anmeldt til politi eller påtalemyndighet og få straffeansvar under følgende forhold (jf. lov om reindrift § 36):<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Unnlatelse av å medvirke til kontroll av reintall, eller ved at deler av flokken holdes utenom slik kontroll.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Manglende samsvar mellom oppgitt reintall i Melding om reindrift og telleresultat fra offentlig kontrollert telling.</article></article></li></ul></article></article><article class="legalArticle" data-lovdata-URL="LTI/forskrift/1997-08-29-1537/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift trer i kraft straks. Samtidig oppheves forskrift om telling, fastsatt av Reindriftsstyret 28. juni 1993.<sup class="footnotereference" data-footnotereferencevalue="1" data-unique-footnote-counter="1">1</sup></article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke tidligere kunngjort i Norsk Lovtidend.</article></footer></article></main></body></html>