<!DOCTYPE html><html lang="no"><head><title>Forskrift om endring i forskrift om ordningen av påtalemyndigheten (påtaleinstruksen).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:22</dd><dt class="legacyID">Datokode</dt><dd class="legacyID">FOR-1997-09-05-961</dd><dt class="dokid">DokumentID</dt><dd class="dokid">LTI/forskrift/1997-09-05-961</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 20</dd><dt class="dateInForce">I kraft fra</dt><dd class="dateInForce">1997-09-05</dd><dt class="changesToDocuments">Endrer</dt><dd class="changesToDocuments"><ul><li>forskrift/1985-06-28-1679</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§160a</li></ul></dd><dt class="dateOfPublication">Kunngjort</dt><dd class="dateOfPublication">1997-09-25</dd><dt class="title">Tittel</dt><dd class="title">Forskrift om endring i forskrift om ordningen av påtalemyndigheten (påtaleinstruksen).</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 5. september 1997 med hjemmel i lov av 22. mai 1981 nr. 25 om rettergangsmåten i straffesaker (straffeprosessloven) § 160a. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1997-09-05-961</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om ordningen av påtalemyndigheten (påtaleinstruksen).<ul class="tocSubUl"><li>I<ul class="tocSubUl"><li>Kap. 11a. Sentralt register over DNA-profiler<ul class="tocSubUl"><li>§ 11a-1. Identitetsregister og sporregister. Registerfører</li><li>§ 11a-2. Registrering i identitetsregisteret</li><li>§ 11a-3. Registrering i sporregisteret</li><li>§ 11a-4. Søk i DNA-registeret</li><li>§ 11a-5. Innsyn og klageadgang</li><li>§ 11a-6. Oppbevaring av DNA-profiler mm</li></ul></li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-09-05-961" id="dokument"><h1>Forskrift om endring i forskrift om ordningen av påtalemyndigheten (påtaleinstruksen).</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-09-05-961/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 28. juni 1985 nr. 1679 om ordningen av påtalemyndigheten (påtaleinstruksen) gjøres følgende endringer:</article> <article class="defaultP" margin-top="true">§ 10-1 første ledd nytt annet punktum skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Hvis den det gjelder samtykker skriftlig, kan det innhentes biologisk materiale med sikte på å gjennomføre en DNA-analyse uten hensyn til om det foreligger skjellig grunn til mistanke.</article> <article class="defaultP" margin-top="true">Annen del nytt kapittel 11a skal lyde:</article><section class="section" data-name="kap11a" data-section-type="default" data-absoluteaddress="/kapittel/1/kapittel/1/" id="kapittel-1-kapittel-1" data-lovdata-URL="LTI/forskrift/1997-09-05-961/KAPITTEL_1-1" data-partID="k1-1"><h3>Kap. 11a. Sentralt register over DNA-profiler</h3><article class="legalArticle" data-lovdata-URL="LTI/forskrift/1997-09-05-961/§11a-1" data-name="§11a-1" data-partID="§11a-1" data-absoluteaddress="/kapittel/1/kapittel/1/paragraf/1/" id="kapittel-1-kapittel-1-paragraf-1"><h4 class="legalArticleHeader"><span class="legalArticleValue">§ 11a-1</span>. <span class="legalArticleTitle">Identitetsregister og sporregister. Registerfører</span></h4><article class="legalP" data-absoluteaddress="/kapittel/1/kapittel/1/paragraf/1/ledd/1/" id="kapittel-1-kapittel-1-paragraf-1-ledd-1">Ved Kriminalpolitisentralen føres et sentralt DNA-register som består av et identitetsregister og et sporregister. Identitetsregisteret inneholder personalia, DNA-profiler fra personer med kjent identitet og henvisning til grunnlaget for registrering. Sporregisteret inneholder DNA-profiler fra personer med ukjent identitet, opplysninger om funnsted/tid og eventuelt fornærmedes identitet. DNA-profilen uttrykkes ved tallkombinasjon. I tillegg opprettes et papirbasert register.</article><article class="legalP" data-absoluteaddress="/kapittel/1/kapittel/1/paragraf/1/ledd/2/" id="kapittel-1-kapittel-1-paragraf-1-ledd-2">Sjefen for Kriminalpolitisentralen er ansvarlig registerfører for DNA-registeret. Bare registerføreren eller den han bemyndiger har tilgang til registeret.</article></article><article class="legalArticle" data-lovdata-URL="LTI/forskrift/1997-09-05-961/§11a-2" data-name="§11a-2" data-partID="§11a-2" data-absoluteaddress="/kapittel/1/kapittel/1/paragraf/2/" id="kapittel-1-kapittel-1-paragraf-2"><h4 class="legalArticleHeader"><span class="legalArticleValue">§ 11a-2</span>. <span class="legalArticleTitle">Registrering i identitetsregisteret</span></h4><article class="legalP" data-absoluteaddress="/kapittel/1/kapittel/1/paragraf/2/ledd/1/" id="kapittel-1-kapittel-1-paragraf-2-ledd-1">DNA-profilen til følgende personer skal registreres i identitetsregisteret:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/1/" id="kapittel-1-kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/1/ledd/1/" id="kapittel-1-kapittel-1-paragraf-2-ledd-1-punkt-1-ledd-1">Personer som er straffedømt for overtredelse eller forsøk på overtredelse av straffeloven §§ 192, 195, 207, 209, 231, 233 eller 268 jf 267.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/2/" id="kapittel-1-kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/2/ledd/1/" id="kapittel-1-kapittel-1-paragraf-2-ledd-1-punkt-2-ledd-1">Personer som er frifunnet for overtredelse eller forsøk på overtredelse av straffeloven §§ 192, 195, 207, 209, 231, 233 eller 268 jf 267 på grunn av strafferettslig utilregnelighet.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/3/" id="kapittel-1-kapittel-1-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/3/ledd/1/" id="kapittel-1-kapittel-1-paragraf-2-ledd-1-punkt-3-ledd-1">Personer som har fått dom for sikring på grunn av overtredelse eller forsøk på overtredelse av straffeloven §§ 192, 195, 207, 209, 231, 233 eller 268 jf 267.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/kapittel/1/paragraf/2/ledd/1/punkt/4/" id="kapittel-1-kapittel-1-paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/kapittel/1/paragraf/2/ledd/1/punkt/4/ledd/1/" id="kapittel-1-kapittel-1-paragraf-2-ledd-1-punkt-4-ledd-1">Personer som er strafferettslig utilregnelig på grunn av alder der påtalemyndigheten enten anser det bevist at straffeloven §§ 192, 195, 231, 233 eller 268 jf 267 er overtrådt, eller anser det bevist at det foreligger et ellers straffbart forsøk på overtredelse av noen av disse bestemmelser.</article></article></li></ul></article><article class="legalP" data-absoluteaddress="/kapittel/1/kapittel/1/paragraf/2/ledd/2/" id="kapittel-1-kapittel-1-paragraf-2-ledd-2">DNA-profilen til følgende personer kan registreres i identitetsregisteret:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/kapittel/1/paragraf/2/ledd/2/punkt/1/" id="kapittel-1-kapittel-1-paragraf-2-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/kapittel/1/paragraf/2/ledd/2/punkt/1/ledd/1/" id="kapittel-1-kapittel-1-paragraf-2-ledd-2-punkt-1-ledd-1">Personer som nevnte i første ledd for så vidt gjelder overtredelse eller forsøk på overtredelse av de øvrige bestemmelsene i straffelovens kapitler 14, 19, 22 og 25.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/kapittel/1/paragraf/2/ledd/2/punkt/2/" id="kapittel-1-kapittel-1-paragraf-2-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/kapittel/1/paragraf/2/ledd/2/punkt/2/ledd/1/" id="kapittel-1-kapittel-1-paragraf-2-ledd-2-punkt-2-ledd-1">Personer som nevnt i første ledd som er domfelt før loven trådte i kraft, og som avsoner dom, er under sikring eller er løslatt på prøve. Når vilkårene ellers er oppfylt kan det foretas registrering av biologisk materiale som er innhentet før loven trådte i kraft.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/kapittel/1/paragraf/2/ledd/2/punkt/3/" id="kapittel-1-kapittel-1-paragraf-2-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/kapittel/1/paragraf/2/ledd/2/punkt/3/ledd/1/" id="kapittel-1-kapittel-1-paragraf-2-ledd-2-punkt-3-ledd-1">Personer som anmoder anmoder om å bli registrert.</article></article></li></ul></article><article class="legalP" data-absoluteaddress="/kapittel/1/kapittel/1/paragraf/2/ledd/3/" id="kapittel-1-kapittel-1-paragraf-2-ledd-3">DNA-profilen skal først registreres i identitetsregisteret når dommen er rettskraftig eller saken er endelig avgjort.</article><article class="legalP" data-absoluteaddress="/kapittel/1/kapittel/1/paragraf/2/ledd/4/" id="kapittel-1-kapittel-1-paragraf-2-ledd-4">Ansvaret for at profiler som nevnt i første ledd blir registrert og beslutning om registrering av profiler som nevnt i annet ledd tilligger statsadvokaten.</article><article class="legalP" data-absoluteaddress="/kapittel/1/kapittel/1/paragraf/2/ledd/5/" id="kapittel-1-kapittel-1-paragraf-2-ledd-5">Riksadvokaten gir retningslinjer om når registrering etter annet ledd skal skje.</article></article><article class="legalArticle" data-lovdata-URL="LTI/forskrift/1997-09-05-961/§11a-3" data-name="§11a-3" data-partID="§11a-3" data-absoluteaddress="/kapittel/1/kapittel/1/paragraf/3/" id="kapittel-1-kapittel-1-paragraf-3"><h4 class="legalArticleHeader"><span class="legalArticleValue">§ 11a-3</span>. <span class="legalArticleTitle">Registrering i sporregisteret</span></h4><article class="legalP" data-absoluteaddress="/kapittel/1/kapittel/1/paragraf/3/ledd/1/" id="kapittel-1-kapittel-1-paragraf-3-ledd-1">I sporregisteret kan DNA-profiler fra personer med ukjent identitet registreres når profilen antas å ha tilknytning til uoppklart straffesak.</article><article class="legalP" data-absoluteaddress="/kapittel/1/kapittel/1/paragraf/3/ledd/2/" id="kapittel-1-kapittel-1-paragraf-3-ledd-2">Registrering skal skje så snart DNA-analyse av spormateriale er gjennomført.</article><article class="legalP" data-absoluteaddress="/kapittel/1/kapittel/1/paragraf/3/ledd/3/" id="kapittel-1-kapittel-1-paragraf-3-ledd-3">Ansvaret for at profiler blir registrert i sporregisteret og beslutning om slik registrering tilligger registerføreren.</article></article><article class="legalArticle" data-lovdata-URL="LTI/forskrift/1997-09-05-961/§11a-4" data-name="§11a-4" data-partID="§11a-4" data-absoluteaddress="/kapittel/1/kapittel/1/paragraf/4/" id="kapittel-1-kapittel-1-paragraf-4"><h4 class="legalArticleHeader"><span class="legalArticleValue">§ 11a-4</span>. <span class="legalArticleTitle">Søk i DNA-registeret</span></h4><article class="legalP" data-absoluteaddress="/kapittel/1/kapittel/1/paragraf/4/ledd/1/" id="kapittel-1-kapittel-1-paragraf-4-ledd-1">DNA-profil fra ethvert åstedsfunn kan kontrolleres mot DNA-profilene i identitetsregisteret og sporregisteret. DNA-profil fra et uidentifisert lik kan kontrolleres mot profilene i identitetsregisteret.</article><article class="legalP" data-absoluteaddress="/kapittel/1/kapittel/1/paragraf/4/ledd/2/" id="kapittel-1-kapittel-1-paragraf-4-ledd-2">Ved registreringen av en ny DNA-profil i identitetsregisteret eller sporregisteret skal det undersøkes om det finnes tilsvarende DNA-profiler i sporregisteret.</article><article class="legalP" data-absoluteaddress="/kapittel/1/kapittel/1/paragraf/4/ledd/3/" id="kapittel-1-kapittel-1-paragraf-4-ledd-3">DNA-profilen til uregistrert person med kjent identitet kan ikke kobles mot sporregisteret. Når det foreligger skjellig grunn til mistanke om at vedkommende har begått en straffbar handling kan kobling imidlertid skje mot profiler i sporregisteret som antas å ha tilknytning til den straffbare handlingen. Kobling kan ellers skje dersom det foreligger skriftlig samtykke fra vedkommende.</article><article class="legalP" data-absoluteaddress="/kapittel/1/kapittel/1/paragraf/4/ledd/4/" id="kapittel-1-kapittel-1-paragraf-4-ledd-4">Politi, påtalemyndighet og domstoler kan anmode om at registerføreren eller den han bemyndiger foretar søk i registeret som nevnt i første og tredje ledd. Opplysningene i registeret kan bare brukes i strafferettspleien.</article><article class="legalP" data-absoluteaddress="/kapittel/1/kapittel/1/paragraf/4/ledd/5/" id="kapittel-1-kapittel-1-paragraf-4-ledd-5">Opplysninger fra registeret kan etter en konkret vurdering også gis til bruk for forskning. Dersom slikt samtykke gis, fastsetter Justisdepartementet de vilkår som anses nødvendig for å sikre en forsvarlig behandling av opplysningene.</article></article><article class="legalArticle" data-lovdata-URL="LTI/forskrift/1997-09-05-961/§11a-5" data-name="§11a-5" data-partID="§11a-5" data-absoluteaddress="/kapittel/1/kapittel/1/paragraf/5/" id="kapittel-1-kapittel-1-paragraf-5"><h4 class="legalArticleHeader"><span class="legalArticleValue">§ 11a-5</span>. <span class="legalArticleTitle">Innsyn og klageadgang</span></h4><article class="legalP" data-absoluteaddress="/kapittel/1/kapittel/1/paragraf/5/ledd/1/" id="kapittel-1-kapittel-1-paragraf-5-ledd-1">Den som blir registrert i identitetsregisteret skal straks gis melding om dette. Enhver kan kreve opplyst om identitetsregisteret inneholder opplysninger om ham eller henne, og hva disse opplysningene går ut på.</article><article class="legalP" data-absoluteaddress="/kapittel/1/kapittel/1/paragraf/5/ledd/2/" id="kapittel-1-kapittel-1-paragraf-5-ledd-2">Enhver som mener at han eller hun ikke skulle vært registrert, eller som mener at registeret inneholder feilaktige opplysninger om dem, kan klage til Riksadvokaten. Reglene i forvaltningsloven kapittel VI gjelder så langt de passer.</article></article><article class="legalArticle" data-lovdata-URL="LTI/forskrift/1997-09-05-961/§11a-6" data-name="§11a-6" data-partID="§11a-6" data-absoluteaddress="/kapittel/1/kapittel/1/paragraf/6/" id="kapittel-1-kapittel-1-paragraf-6"><h4 class="legalArticleHeader"><span class="legalArticleValue">§ 11a-6</span>. <span class="legalArticleTitle">Oppbevaring av DNA-profiler mm</span></h4><article class="legalP" data-absoluteaddress="/kapittel/1/kapittel/1/paragraf/6/ledd/1/" id="kapittel-1-kapittel-1-paragraf-6-ledd-1">Registeropplysningene føres etter metoder godkjent av Justisdepartementet. Departementet bestemmer også enkeltkomponentene i DNA-profilen.</article><article class="legalP" data-absoluteaddress="/kapittel/1/kapittel/1/paragraf/6/ledd/2/" id="kapittel-1-kapittel-1-paragraf-6-ledd-2">Registeret skal til enhver tid være beskyttet mot innsyn fra og holdes utilgjengelig for uvedkommende.</article><article class="legalP" data-absoluteaddress="/kapittel/1/kapittel/1/paragraf/6/ledd/3/" id="kapittel-1-kapittel-1-paragraf-6-ledd-3">Sjefen for Kriminalpolitisentralen kan gi retningslinjer for politiets arbeid med sporsikring og ivaretakelse av bevismidler som inneholder DNA-materiale.</article><article class="legalP" data-absoluteaddress="/kapittel/1/kapittel/1/paragraf/6/ledd/4/" id="kapittel-1-kapittel-1-paragraf-6-ledd-4">Ansvaret for DNA-analyse av prøver og spormateriale til registeret ligger hos Rettsmedisinsk institutt, Universitetet i Oslo. Prøver med biologisk materiale oppbevares ved instituttet. Prøver fra personer med kjent identitet oppbevares i avidentifisert form.</article><article class="legalP" data-absoluteaddress="/kapittel/1/kapittel/1/paragraf/6/ledd/5/" id="kapittel-1-kapittel-1-paragraf-6-ledd-5">Biologisk materiale som har vært analysegrunnlag for DNA-profiler i identitetsregisteret skal destrueres så snart registrering av profilen har funnet sted. Spormateriale som antas å ha tilknytning til uoppklart straffesak kan oppbevares så lenge det finnes hensiktsmessig.</article><article class="legalP" data-absoluteaddress="/kapittel/1/kapittel/1/paragraf/6/ledd/6/" id="kapittel-1-kapittel-1-paragraf-6-ledd-6">DNA-profilen til person skal slettes fra identitetsregisteret senest to år etter at registerfører blir oppmerksom på at vedkommende er avgått ved døden. Dersom en domfelt etter gjenopptagelse av straffesaken blir frifunnet for den handlingen som begrunnet registreringen, skal opplysningene om vedkommende slettes.</article></article></section></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-09-05-961/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article></section></main></body></html>