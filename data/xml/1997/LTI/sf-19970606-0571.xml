<!DOCTYPE html><html lang="no"><head><title>Forskrift om bevilling som statsautorisert tolk og tolkeprøven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">FOR-1997-06-06-571</dd><dt class="dokid">DokumentID</dt><dd class="dokid">LTI/forskrift/1997-06-06-571</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 13</dd><dt class="dateInForce">I kraft fra</dt><dd class="dateInForce">Dep bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1902-05-22-10/§332</li></ul></dd><dt class="dateOfPublication">Kunngjort</dt><dd class="dateOfPublication">1997-06-27</dd><dt class="title">Tittel</dt><dd class="title">Forskrift om bevilling som statsautorisert tolk og tolkeprøven.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 6. juni 1997 med hjemmel i straffelov av 22. mai 1902 nr. 10 § 332. Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1997-06-06-571</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bevilling som statsautorisert tolk og tolkeprøven.<ul class="tocSubUl"><li>Kap. I Autorisasjon og tolkens plikter m.v.<ul class="tocSubUl"><li>§ 1. Bevillingsmyndighet</li><li>§ 2. Bevillingens innhold</li><li>§ 3. Vilkårene for å få bevilling</li><li>§ 4. Betegnelsen statsautorisert tolk</li><li>§ 5. Pliktene i tolkevirksomheten</li><li>§ 6. Taushetsplikt m.v.</li></ul></li><li>Kap. II Tolkeprøven (autorisasjonsprøven)<ul class="tocSubUl"><li>§ 7. Årlig tolkeprøve</li><li>§ 8. Oppmelding til tolkeprøven</li><li>§ 9. Tolkeprøvens formål og inndeling</li><li>§ 10. Innholdet i den skriftlige delen av tolkeprøven</li><li>§ 11. Innholdet i den muntlige delen av tolkeprøven</li><li>§ 12. Sensorveiledningene</li><li>§ 13. Evaluering av tolkeprøven</li><li>§ 14. Retten til begrunnet evaluering og klage</li></ul></li><li>Kap. III Nemnda for tolkeprøven (prøvenemnda)<ul class="tocSubUl"><li>§ 15. Prøvenemndas sammensetning og oppgaver</li><li>§ 16. Arbeidsdelingen i prøvenemnda</li><li>§ 17. Avgjørelsen i prøvenemnda</li></ul></li><li>Kap. IV Forskjellige bestemmelser<ul class="tocSubUl"><li>§ 18. Rådet for autorisasjonsordningen</li><li>§ 19. Utfyllende bestemmelser</li><li>§ 20. Iverksetting m.v.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-06-571" id="dokument"><h1>Forskrift om bevilling som statsautorisert tolk og tolkeprøven.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-06-06-571/KAPITTEL_1" data-partID="k1"><h2>Kap. I Autorisasjon og tolkens plikter m.v.</h2><article class="legalArticle" data-lovdata-URL="LTI/forskrift/1997-06-06-571/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Bevillingsmyndighet</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Bevilling som statsautorisert tolk gis av Kommunal- og arbeidsdepartementet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Departementet skal kalle bevillingen tilbake når et av vilkårene for å få den, eller inneha den, jf. § 3, ikke lenger oppfylles. Midlertidig tilbakekalling kan foretas for den tid det tar å behandle saken.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Søknad om å få bevilling, og sak om tilbakekalling av bevilling, behandles etter reglene i lov av 10. februar 1967 om behandlingsmåten i forvaltningssaker (forvaltningsloven).</article><article class="legalP" data-absoluteaddress="/kapittel/1/paragraf/1/ledd/4/" id="kapittel-1-paragraf-1-ledd-4">Departementet fører et offentlig tilgjengelig register over de som har fått bevilling.</article></article><article class="legalArticle" data-lovdata-URL="LTI/forskrift/1997-06-06-571/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Bevillingens innhold</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Bevilling som statsautorisert tolk gjelder for generell kompetanse i tolking til og fra et fremmedspråk.</article></article><article class="legalArticle" data-lovdata-URL="LTI/forskrift/1997-06-06-571/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Vilkårene for å få bevilling</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Bevilling som statsautorisert tolk gis til den som har bestått slik prøving av kunnskaper og tolkeferdigheter som er fastsatt i disse forskriftene, og som<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1">har fylt 20 år og er myndig etter norske bestemmelser, og</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1">kan dokumentere å ha en vandel som ikke fører til uskikkethet som tolk.</article></article></li></ul></article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Før bevillingen gis, må kandidaten ha avgitt en skriftlig forsikring om å ville rette seg etter det som er eller blir bestemt om tolkevirksomheten m.v. i denne forskriften. Dersom bestemmelser gitt i eller i medhold av forskriftene overtres, kan bevillingen tilbakekalles.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Når særlige grunner taler for det, kan departementet gjøre unntak fra vilkårene i bestemmelsens første ledd bokstav a.</article></article><article class="legalArticle" data-lovdata-URL="LTI/forskrift/1997-06-06-571/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Betegnelsen statsautorisert tolk</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Bevillingen gir rett til å bruke betegnelsen statsautorisert tolk, med et tillegg som angir fremmedspråket.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Tolken har ikke adgang til å bruke betegnelsen i forbindelse med bekreftelse av riktigheten av en oversettelse av et dokument, hverken på selve oversettelsen eller i et dokument med referanse til oversettelsen.</article></article><article class="legalArticle" data-lovdata-URL="LTI/forskrift/1997-06-06-571/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Pliktene i tolkevirksomheten</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Virksomheten som statsautorisert tolk må utføres upartisk og omhyggelig, og i samsvar med god tolkeskikk.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Når det under tolkingen er noe til hinder for at tolken kan utføre sitt arbeid faglig tilfredsstillende, må tolken gjøre partene oppmerksomme på dette.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Dersom tolken er ugild i medhold av forvaltningsloven § 6 første ledd, bokstavene a – d, eller etter annet ledd, skal tolken selv gjøre oppmerksom på dette forhold.</article></article><article class="legalArticle" data-lovdata-URL="LTI/forskrift/1997-06-06-571/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt m.v.</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Tolken har taushetsplikt når det gjelder opplysninger fra sin tolkevirksomhet. Reglene i forvaltningsloven §§ 13 flg. gjelder tilsvarende.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Unntak fra første ledd gjelder i den utstrekning tolken i henhold til lovgivning er pliktig til å gi opplysninger.</article><article class="legalP" data-absoluteaddress="/kapittel/1/paragraf/6/ledd/3/" id="kapittel-1-paragraf-6-ledd-3">Opplysninger som er taushetsbelagt etter første ledd, må ikke utnyttes av tolken i forretningsmessig øyemed eller på annen måte. Unntaket etter annet ledd begrenser ikke dette forbudet.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-06-06-571/KAPITTEL_2" data-partID="k2"><h2>Kap. II Tolkeprøven (autorisasjonsprøven)</h2><article class="legalArticle" data-lovdata-URL="LTI/forskrift/1997-06-06-571/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Årlig tolkeprøve</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Tolkeprøven holdes minst en gang i året i utvalgte språk.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Prøven kan holdes sjeldnere når det er vanskelig å få kvalifiserte medlemmer til prøvenemnda, jf. § 15.</article></article><article class="legalArticle" data-lovdata-URL="LTI/forskrift/1997-06-06-571/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Oppmelding til tolkeprøven</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Oppmeldingen til tolkeprøven skrives på fastsatt skjema. Passfoto skal vedlegges. Identiteten må bekreftes slik det fremgår av skjemaet.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">I forbindelse med kunngjøringen om at tolkeprøve skal holdes, fastsettes det om det ved oppmeldingen skal legitimeres at vilkårene i § 3 bokstavene a til c oppfylles, eller om denne dokumentasjon skal utstå til etter at tolkeprøven er bestått.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Oppmeldingsgebyr betales med det beløp departementet bestemmer.</article></article><article class="legalArticle" data-lovdata-URL="LTI/forskrift/1997-06-06-571/§9" data-name="§9" data-partID="§9" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Tolkeprøvens formål og inndeling</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Tolkeprøven avgjør om kandidaten fyller de faglige krav for å få bevilling som statsautorisert tolk. Det utferdiges ikke vitnemål for bestått prøve, men utfallet av prøven innberettes til departementet.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Tolkeprøven består av en skriftlig og en muntlig del. Ved en skriftlig prøve undersøkes det om kandidaten har grunnleggende allmennspråklige kunnskaper, kunnskaper i fagterminologi og realiakunnskaper. Den skriftlige prøven må være bestått for at kandidaten kan gå opp til muntlig prøve.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Ved en muntlig prøve undersøkes foruten tolkeferdigheten også kandidatens kunnskaper i språkene, samfunnsforholdene og god tolkeskikk.</article></article><article class="legalArticle" data-lovdata-URL="LTI/forskrift/1997-06-06-571/§10" data-name="§10" data-partID="§10" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Innholdet i den skriftlige delen av tolkeprøven</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Den skriftlige delen av tolkeprøven omfatter begge språkene, og består av en terminologidel, en allmennspråklig del og en realiadel. I de norske tekstene kan begge målformer forekomme. Delprøvene omfatter områdene helse/medisin, jus og rettshåndheving, sosialforvaltning, arbeidsliv/økonomi og sentrale forhold ved norsk samfunnsliv.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Realiaprøven skal vise kandidatens kunnskaper i sosiale, kulturelle og politiske forhold i begge språkområder. Oppgavene skal gis slik at svarene viser evnen til å resonnere.</article><article class="legalP" data-absoluteaddress="/kapittel/2/paragraf/4/ledd/3/" id="kapittel-2-paragraf-4-ledd-3">Terminologiprøven skal vise kandidatens kunnskaper i entydige termer på begge språk, fordelt på områdene etter første ledd.</article><article class="legalP" data-absoluteaddress="/kapittel/2/paragraf/4/ledd/4/" id="kapittel-2-paragraf-4-ledd-4">Bruk av hjelpemidler er ikke tillatt ved den skriftlige prøven.</article></article><article class="legalArticle" data-lovdata-URL="LTI/forskrift/1997-06-06-571/§11" data-name="§11" data-partID="§11" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Innholdet i den muntlige delen av tolkeprøven</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Den muntlige delen av tolkeprøven skal vise om kandidaten på de samme områdene som er nevnt i § 10<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/5/ledd/1/punkt/1/" id="kapittel-2-paragraf-5-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/5/ledd/1/punkt/1/ledd/1/" id="kapittel-2-paragraf-5-ledd-1-punkt-1-ledd-1">ved å tolke konsekutivt kan overføre kommunikasjonen mellom språkene så fullverdig at det ikke forekommer feil av betydning for forståelsen, og</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/5/ledd/1/punkt/2/" id="kapittel-2-paragraf-5-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/5/ledd/1/punkt/2/ledd/1/" id="kapittel-2-paragraf-5-ledd-1-punkt-2-ledd-1">i overføringen kan bevare stilnivået og gjengi vesentlige markeringer i stemmebruk, mimikk og gester, og</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/5/ledd/1/punkt/3/" id="kapittel-2-paragraf-5-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/5/ledd/1/punkt/3/ledd/1/" id="kapittel-2-paragraf-5-ledd-1-punkt-3-ledd-1">har et fyldig ordforråd og tilstrekkelige kunnskaper i terminologi, og</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/5/ledd/1/punkt/4/" id="kapittel-2-paragraf-5-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/5/ledd/1/punkt/4/ledd/1/" id="kapittel-2-paragraf-5-ledd-1-punkt-4-ledd-1">har kjennskap til god tolkeskikk.</article></article></li></ul></article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Den muntlige delen består av rollespill og korte monologer (taler) á 3 til 5 minutter på norsk og på fremmedspråket. Forskjellige dialekter og stilnivå kan forekomme.</article><article class="legalP" data-absoluteaddress="/kapittel/2/paragraf/5/ledd/3/" id="kapittel-2-paragraf-5-ledd-3">Rollespillene skal være basert på skriftlig utformede replikker, og de skal gjenspeile faktiske situasjoner. Ett av rollespillene er fra enten rettshåndheving eller helse/medisin.</article><article class="legalP" data-absoluteaddress="/kapittel/2/paragraf/5/ledd/4/" id="kapittel-2-paragraf-5-ledd-4">Monologene skal være skriftlig utformet. En av monologene må tolkes konsekutivt. Kandidaten kan velge om den andre skal tolkes konsekutivt eller simultant, og velger selv hvilken av monologene som eventuelt skal tolkes simultant. Simultantolking forutsetter bruk av enkelt utstyr for båndopptak og lytting.</article><article class="legalP" data-absoluteaddress="/kapittel/2/paragraf/5/ledd/5/" id="kapittel-2-paragraf-5-ledd-5">Den muntlige prøven avsluttes med en samtale som skal vise kandidatens kunnskap om god tolkeskikk.</article><article class="legalP" data-absoluteaddress="/kapittel/2/paragraf/5/ledd/6/" id="kapittel-2-paragraf-5-ledd-6">Det er tillatt å bruke ordlister eller ordbok ved den muntlige prøven.</article></article><article class="legalArticle" data-lovdata-URL="LTI/forskrift/1997-06-06-571/§12" data-name="§12" data-partID="§12" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Sensorveiledningene</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Det skal foreligge en skriftlig sensorveiledning både for den skriftlige prøven og for den muntlige. Veiledningene skal bidra til å sikre likhet i bedømmingen av kandidater med ulike fremmedspråk.</article><article class="legalP" data-absoluteaddress="/kapittel/2/paragraf/6/ledd/2/" id="kapittel-2-paragraf-6-ledd-2">Veiledningene blir utarbeidet av prøvenemnda ved et utvalg av nemnda, jf. § 15.</article></article><article class="legalArticle" data-lovdata-URL="LTI/forskrift/1997-06-06-571/§13" data-name="§13" data-partID="§13" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Evaluering av tolkeprøven</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">For å ha bestått tolkeprøven, må kandidaten ha vist tilfredsstillende prestasjoner både i den skriftlige delen, herunder i alle delprøvene, og i den muntlige delen.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Ved den muntlige prøven må kandidaten vise at han/hun med letthet kan uttrykke seg på norsk og på fremmedspråket, på en språkriktig måte og med klar uttale. I tillegg må kandidaten vise gode tolketekniske ferdigheter, ha kjennskap til fagterminologi på de ovenfor nevnte områder og kjennskap til god tolkeskikk.</article><article class="legalP" data-absoluteaddress="/kapittel/2/paragraf/7/ledd/3/" id="kapittel-2-paragraf-7-ledd-3">Prestasjonene til tolkeprøven bedømmes med betegnelsene bestått og ikke bestått.</article><article class="legalP" data-absoluteaddress="/kapittel/2/paragraf/7/ledd/4/" id="kapittel-2-paragraf-7-ledd-4">Det er adgang til å gå opp til tolkeprøven 3 ganger.</article></article><article class="legalArticle" data-lovdata-URL="LTI/forskrift/1997-06-06-571/§14" data-name="§14" data-partID="§14" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Retten til begrunnet evaluering og klage</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Reglene om klage og omgjøring i forvaltningsloven §§ 28 flg. gjelder tilsvarende.</article><article class="legalP" data-absoluteaddress="/kapittel/2/paragraf/8/ledd/2/" id="kapittel-2-paragraf-8-ledd-2">Når prestasjonene til tolkeprøven er evaluert, har kandidaten rett til å gjøre seg kjent med sensorveiledningene. Kandidaten har også, dersom prøven er bedømt til ikke bestått, rett til å få en muntlig redegjørelse for evalueringen av egen prestasjon. Krav om begrunnelse må fremsettes innen 3 uker etter at evalueringen er kunngjort.</article><article class="legalP" data-absoluteaddress="/kapittel/2/paragraf/8/ledd/3/" id="kapittel-2-paragraf-8-ledd-3">Skriftlig begrunnet klage på evalueringen må fremsettes innen tre uker etter at begrunnelsen er gitt. Ny sensurering skal da foretas.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1997-06-06-571/KAPITTEL_3" data-partID="k3"><h2>Kap. III Nemnda for tolkeprøven (prøvenemnda)</h2><article class="legalArticle" data-lovdata-URL="LTI/forskrift/1997-06-06-571/§15" data-name="§15" data-partID="§15" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Prøvenemndas sammensetning og oppgaver</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Prøvenemnda består av en leder, tre sensorer og to rollespillere. Lederen for tolkeprøven skal ha en stedfortreder. Disse oppnevnes av Kommunal- og arbeidsdepartementet for en bestemt tjenestetid.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Lederen for tolkeprøven skal lede prøvenemndas virksomhet. Ved uventet forfall kan lederen og en av sensorene foreta oppnevning til nemnda.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Et utvalg av nemnda, som består av lederen for tolkeprøven og minst en av sensorene skal ha ansvar for utarbeidingen av oppgavene til tolkeprøven med sensorveiledninger. Prøvenemnda evaluerer prestasjonene.</article></article><article class="legalArticle" data-lovdata-URL="LTI/forskrift/1997-06-06-571/§16" data-name="§16" data-partID="§16" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Arbeidsdelingen i prøvenemnda</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">To sensorer skal ha relevant høyere utdanning samt kompetanse i norsk og det aktuelle fremmedspråk. De samme sensorer skal ha bedømt den skriftlige besvarelsen.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">En tredje sensor, med relevant erfaringsbakgrunn, skal særlig bedømme tolkeferdighetene.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Lederen for tolkeprøven kan foreta eksaminasjonen i god tolkeskikk.</article><article class="legalP" data-absoluteaddress="/kapittel/3/paragraf/2/ledd/4/" id="kapittel-3-paragraf-2-ledd-4">En rollespiller med norsk som morsmål skal ha rollen som norsktalende. En annen rollespiller med det aktuelle fremmedspråk som morsmål skal ha rollen som fremmedspråklig.</article><article class="legalP" data-absoluteaddress="/kapittel/3/paragraf/2/ledd/5/" id="kapittel-3-paragraf-2-ledd-5">Dersom ingen av sensorene har det aktuelle fremmedspråk som morsmål, skal rollespilleren som spiller den fremmedspråklige rollen i tillegg oppnevnes som hjelpesensor. Det kreves at vedkommende har det aktuelle fremmedspråk som morsmål, og så vidt mulig høyere utdanning fra hjemlandet. I så fall skal vedkommende foreta sin vurdering på grunnlag av båndopptak fra prøven.</article><article class="legalP" data-absoluteaddress="/kapittel/3/paragraf/2/ledd/6/" id="kapittel-3-paragraf-2-ledd-6">Det bør inngå norsk-filologisk kompetanse i prøvenemnda.</article></article><article class="legalArticle" data-lovdata-URL="LTI/forskrift/1997-06-06-571/§17" data-name="§17" data-partID="§17" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Avgjørelsen i prøvenemnda</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Prøvenemndas sensorer avgjør etter drøfting om tolkeprøven er bestått. Har det fungert en hjelpesensor, skal denne delta i drøftingen og gi uttrykk for sin mening om hvordan avgjørelsen bør bli.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Er det ikke enighet om avgjørelsen, skal det fremgå av prøvenemndas protokoll hvordan de enkelte sensorer har stemt. Har det deltatt en hjelpesensor, skal dennes tilråding om bestått eller ikke bestått alltid fremgå av protokollen.</article><article class="legalP" data-absoluteaddress="/kapittel/3/paragraf/3/ledd/3/" id="kapittel-3-paragraf-3-ledd-3">Lederen for tolkeprøven og sensorene skal underskrive protokollen.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1997-06-06-571/KAPITTEL_4" data-partID="k4"><h2>Kap. IV Forskjellige bestemmelser</h2><article class="legalArticle" data-lovdata-URL="LTI/forskrift/1997-06-06-571/§18" data-name="§18" data-partID="§18" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Rådet for autorisasjonsordningen</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Kommunal- og arbeidsdepartementet kan oppnevne et råd for autorisasjonsordningen, som består av medlemmer fra relevante institusjoner og organisasjoner m.v. Rådet skal kunne bidra med rådgivningen i forbindelse med autorisasjonsordningen.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Departementet gir nærmere bestemmelser om rådets virksomhet.</article></article><article class="legalArticle" data-lovdata-URL="LTI/forskrift/1997-06-06-571/§19" data-name="§19" data-partID="§19" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Utfyllende bestemmelser</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Utfyllende bestemmelser til forskriftene, både generelle og i bestemmelser som gjelder i enkelttilfeller, fastsettes av den administrative myndighet for tolkeprøven, med mindre det fremgår av forskriftene at et annet organ skal gjøre det.</article></article><article class="legalArticle" data-lovdata-URL="LTI/forskrift/1997-06-06-571/§20" data-name="§20" data-partID="§20" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Iverksetting m.v.</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Disse forskriftene gjelder fra den dag Kommunal- og arbeidsdepartementet bestemmer.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Departementet har fullmakt til å foreta endringer av forskriftene.</article><article class="legalP" data-absoluteaddress="/kapittel/4/paragraf/3/ledd/3/" id="kapittel-4-paragraf-3-ledd-3">Departementet kan bestemme når tolkeprøven skal holdes første gang, og hvilke fremmedspråk den skal omfatte.</article></article></section></main></body></html>