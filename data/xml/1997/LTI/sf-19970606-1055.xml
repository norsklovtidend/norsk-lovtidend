<!DOCTYPE html><html lang="no"><head><title>Tjenesteordning for biskoper.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:42</dd><dt class="legacyID">Datokode</dt><dd class="legacyID">FOR-1997-06-06-1055</dd><dt class="dokid">DokumentID</dt><dd class="dokid">LTI/forskrift/1997-06-06-1055</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 22</dd><dt class="dateInForce">I kraft fra</dt><dd class="dateInForce">1997-06-06</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1996-06-07-31/§34</li></ul></dd><dt class="dateOfPublication">Kunngjort</dt><dd class="dateOfPublication">1997-10-31</dd><dt class="title">Tittel</dt><dd class="title">Tjenesteordning for biskoper.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 6. juni 1997 med hjemmel i lov av 7. juni 1996 nr. 31 om Den norske kirke § 34. Fremmet av Kirke-, utdannings- og forskningsdepartementet.</dd><dt class="refid">RefID</dt><dd class="refid">forskrift/1997-06-06-1055</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Tjenesteordning for biskoper.<ul class="tocSubUl"><li>Biskopens ansvar og myndighet<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li></ul></li><li>Biskopens tjenestefunksjoner<ul class="tocSubUl"><li>§ 7.</li><li>§ 8.</li><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li></ul></li><li>Biskopens tjenestevilkår<ul class="tocSubUl"><li>§ 18.</li><li>§ 19.</li><li>§ 20.</li><li>§ 21.</li><li>§ 22.</li><li>§ 23.</li><li>§ 24.</li><li>§ 25.</li><li>§ 26.</li><li>§ 27.</li><li>§ 28.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-06-1055" id="dokument"><h1>Tjenesteordning for biskoper.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-06-06-1055/KAPITTEL_1" data-partID="k1"><h2>Biskopens ansvar og myndighet</h2><article class="legalArticle" data-lovdata-URL="LTI/forskrift/1997-06-06-1055/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Biskopen skal gjennom forkynnelse og sakramentforvaltning ta vare på den apostoliske lære etter Guds ord og vår kirkes bekjennelse, fremme og bevare enheten i Guds kirke og rettlede og oppmuntre bispedømmets menigheter, kirkelig tilsatte og øvrige medarbeidere. For å ivareta dette tilsynsansvar kan biskopen gi råd og veiledning, og også gi bindende pålegg vedrørende presters og andre kirkelig tilsattes tjenesteutøvelse.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Biskopen ser til at prestene forvalter sakramentene, forkynner og selv lever i overensstemmelse med den kristne tro, slik den er uttrykt i vår kirkes bekjennelse og ordninger, og at også andre som er vigslet til tjeneste i kirken virker og lever i samsvar med vigslingens formaning og løfte.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Biskopen fører tilsyn med at de kirkelige råd i bispedømmet utfører sitt arbeid i lojalitet med den evangelisk-lutherske lære.</article></article><article class="legalArticle" data-lovdata-URL="LTI/forskrift/1997-06-06-1055/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Biskopen er den øverste leder av prestetjenesten i bispedømmet, og sørger for den nødvendige samordning med de kirkelige rådenes virksomhet.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Ved uenighet mellom prestene i et prestegjeld om fordeling av tjenester og gudstjenester, og om bruk av kirken, treffes avgjørelse av biskopen.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Biskopen tilstår prester ferie og tjenestefrihet etter gjeldende lov- og avtaleverk eller myndighet delegert fra departementet.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Biskopen leder den arbeidsveiledning og etterutdanningsvirksomhet som er organisert for prester i bispedømmet innenfor de budsjettrammer og regelverk som blir fastsatt.</article><article class="legalP" data-absoluteaddress="/kapittel/1/paragraf/2/ledd/5/" id="kapittel-1-paragraf-2-ledd-5">Biskopen sørger for at ledige presteembeter og -stillinger blir betjent ved<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/5/punkt/1/" id="kapittel-1-paragraf-2-ledd-5-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/5/punkt/1/ledd/1/" id="kapittel-1-paragraf-2-ledd-5-punkt-1-ledd-1">å peke ut hvem som skal engasjeres når det er besluttet å lønne egen vikar, eller</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/5/punkt/2/" id="kapittel-1-paragraf-2-ledd-5-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/5/punkt/2/ledd/1/" id="kapittel-1-paragraf-2-ledd-5-punkt-2-ledd-1">etter gjeldende ordning å pålegge fast tilsatt prest å utføre vikartjeneste og betjene den ledige stilling når det ikke settes inn egen vikar.</article></article></li></ul></article></article><article class="legalArticle" data-lovdata-URL="LTI/forskrift/1997-06-06-1055/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Biskopen forordner gudstjenester i bispedømmets prestegjeld, og beslutter hvor mange og hvilke gudstjenester det skal holdes i den enkelte kirke eller annet gudstjenestested.</article></article><article class="legalArticle" data-lovdata-URL="LTI/forskrift/1997-06-06-1055/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Biskopen utøver den myndighet som i liturgienes bestemmelser er tillagt biskopen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Biskopen gir tillatelse til at et visst antall av de forordnede gudstjenester kan holdes etter annen godkjent liturgisk ordning enn høymesse, og kan i særskilte tilfelle samtykke i et opplegg av søndagens gudstjeneste som avviker fra gjeldende ordninger.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Biskopen godkjenner valg av medhjelpere ved utdeling av nattverd.</article></article><article class="legalArticle" data-lovdata-URL="LTI/forskrift/1997-06-06-1055/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Biskopen kan forrette gudstjenester og bruke kirkene i sitt bispedømme på samme måte som menighetsprestene. I slike tilfeller har biskopen fortrinnsrett til bruk av kirken.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Biskopen fører tilsyn med bruk av kirkene. Biskopen avgjør klager på bruk og utlån av kirkene etter nærmere regler fastsatt av Kirkemøtet.</article></article><article class="legalArticle" data-lovdata-URL="LTI/forskrift/1997-06-06-1055/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Biskopen fører kallsbok for sitt bispedømme.</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-06-06-1055/KAPITTEL_2" data-partID="k2"><h2>Biskopens tjenestefunksjoner</h2><article class="legalArticle" data-lovdata-URL="LTI/forskrift/1997-06-06-1055/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Biskopen visiterer sokn/prestegjeld i bispedømmet i samsvar med visitasreglement fastsatt av Kongen.</article></article><article class="legalArticle" data-lovdata-URL="LTI/forskrift/1997-06-06-1055/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Biskopen beslutter om vigsling til prestetjeneste og andre kirkelige tjenester som forutsetter vigsling, etter i samtale å ha funnet kandidatene skikket for tjenesten, og forretter så vigslingshandlingen etter forordnet liturgi.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Ingen kan vigsles til tjeneste uten å være tilsatt i en ordnet kirkelig stilling som krever slik vigsling.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">I særskilte tilfeller kan likevel kandidater som fyller vilkårene for tilsetting som menighetsprest vigsles til feltpresttjeneste, tjeneste i kirkelige organisasjoner, utdanningsinstitusjoner o.l. etter nærmere regler fastsatt av Bispemøtet.</article></article><article class="legalArticle" data-lovdata-URL="LTI/forskrift/1997-06-06-1055/§9" data-name="§9" data-partID="§9" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Biskopen gir kallsbrev/tjenestebrev ved tilsetting av vigslet person i kirkelig stilling, som bekreftelse på at vedkommende er vigslet, markering av biskopens tilsyn og formaning til menigheten om å ta imot den tilsatte som rett kalt tjener.</article></article><article class="legalArticle" data-lovdata-URL="LTI/forskrift/1997-06-06-1055/§10" data-name="§10" data-partID="§10" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Biskopen kan samtykke i at ordinert prest i Den norske kirke holder gudstjenester og forretter kirkelige handlinger i et prestegjeld hvor vedkommende ikke er ansatt i offentlig kirkelig prestestilling.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Biskopen kan gi egnede lekfolk som på ansvar og under tilsyn av prest utfører assisterende tjeneste under tjenestefrihet eller ledighet i en prestestilling, fullmakt til å forrette forordnede gudstjenester, dåp, nattverd og gravferd. Slik fullmakt kan også gis teologiske kandidater når det å forrette gudstjenester og kirkelige handlinger inngår som del av praksis ved praktisk-teologisk seminar.</article></article><article class="legalArticle" data-lovdata-URL="LTI/forskrift/1997-06-06-1055/§11" data-name="§11" data-partID="§11" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Biskopen kan gi representanter for andre kristne trossamfunn tillatelse til å preke og medvirke på annen måte i forordnede gudstjenester og ved kirkelige handlinger. Med unntak for vigsler kan ordinerte prester fra andre kristne trossamfunn gis tillatelse til å forrette gudstjenester og kirkelige handlinger etter vår kirkes ordninger.</article></article><article class="legalArticle" data-lovdata-URL="LTI/forskrift/1997-06-06-1055/§12" data-name="§12" data-partID="§12" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Når det er grunn til å vurdere å frata en prest retten til å utføre prestetjeneste, skal biskopen innberette saken for Kirkedepartementet med tilråding om vedtak etter kirkelovens § 32.</article></article><article class="legalArticle" data-lovdata-URL="LTI/forskrift/1997-06-06-1055/§13" data-name="§13" data-partID="§13" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Biskopen foretar vigsling av kirker som er godkjent av departementet.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Biskopen kan gi tillatelse til at forsamlingslokaler som skal tjene som kirkelokaler for et distrikt og lokaler i institusjoner vigsles til kirkelig bruk.</article></article><article class="legalArticle" data-lovdata-URL="LTI/forskrift/1997-06-06-1055/§14" data-name="§14" data-partID="§14" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Biskopen er prostens nærmeste overordnede og har prostene som sine medhjelpere i utøvelsen av sin gjerning. Biskopen innsetter prosten i tjenesten. Biskopen har medarbeidersamtaler med prostene og leder prostemøtene.</article></article><article class="legalArticle" data-lovdata-URL="LTI/forskrift/1997-06-06-1055/§15" data-name="§15" data-partID="§15" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Biskopen deltar i Bispemøtet som består av samtlige tjenestegjørende biskoper.</article></article><article class="legalArticle" data-lovdata-URL="LTI/forskrift/1997-06-06-1055/§16" data-name="§16" data-partID="§16" data-absoluteaddress="/kapittel/2/paragraf/10/" id="kapittel-2-paragraf-10"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/2/paragraf/10/ledd/1/" id="kapittel-2-paragraf-10-ledd-1">Biskopen er medlem av Den norske kirkes lærenemnd, og kan reise læresak etter gjeldende regler.</article></article><article class="legalArticle" data-lovdata-URL="LTI/forskrift/1997-06-06-1055/§17" data-name="§17" data-partID="§17" data-absoluteaddress="/kapittel/2/paragraf/11/" id="kapittel-2-paragraf-11"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/2/paragraf/11/ledd/1/" id="kapittel-2-paragraf-11-ledd-1">Biskopen er medlem av bispedømmerådet og Kirkemøtet.</article><article class="legalP" data-absoluteaddress="/kapittel/2/paragraf/11/ledd/2/" id="kapittel-2-paragraf-11-ledd-2">Biskopen utarbeider hvert år sammen med bispedømmerådet en rapport om virksomheten og forholdene i bispedømmet.</article></article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1997-06-06-1055/KAPITTEL_3" data-partID="k3"><h2>Biskopens tjenestevilkår</h2><article class="legalArticle" data-lovdata-URL="LTI/forskrift/1997-06-06-1055/§18" data-name="§18" data-partID="§18" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Biskopen er geistlig embetsmann og er med hensyn til rettigheter og plikter undergitt de regler som til enhver tid gjelder for statens embetsmenn, og for den kirkelige forvaltning.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Biskopen har taushetsplikt etter gjeldende regler.</article></article><article class="legalArticle" data-lovdata-URL="LTI/forskrift/1997-06-06-1055/§19" data-name="§19" data-partID="§19" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Biskopen har som embetsdistrikt et bispedømme med utstrekning som fastsettes av Kongen.</article></article><article class="legalArticle" data-lovdata-URL="LTI/forskrift/1997-06-06-1055/§20" data-name="§20" data-partID="§20" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Biskopen utnevnes av Kongen etter gjeldende regler for avstemning og uttalelser og på vilkår som er fastsatt ved lov. Biskopen må rette seg etter vedtatt tjenesteordning og finne seg i endringer i gjøremål og embetsdistriktets utstrekning.</article></article><article class="legalArticle" data-lovdata-URL="LTI/forskrift/1997-06-06-1055/§21" data-name="§21" data-partID="§21" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Som biskop kan utnevnes person som har de kvalifikasjoner som kreves for å bli tilsatt som sokneprest og forøvrig oppfyller Grunnlovens vilkår for å bli utnevnt til embetsmann.</article></article><article class="legalArticle" data-lovdata-URL="LTI/forskrift/1997-06-06-1055/§22" data-name="§22" data-partID="§22" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 22</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Biskopen vigsles i vedkommende bispedømmes domkirke etter forordnet liturgi forrettet av Bispemøtets preses. Vigslingsliturgiens formaning og løfte er bestemmende for biskopens tjeneste og livsførsel.</article></article><article class="legalArticle" data-lovdata-URL="LTI/forskrift/1997-06-06-1055/§23" data-name="§23" data-partID="§23" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 23</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Biskopen lønnes etter statens lønnsregulativ og får særskilte godtgjøringer etter de regler og satser som gjelder til enhver tid.</article></article><article class="legalArticle" data-lovdata-URL="LTI/forskrift/1997-06-06-1055/§24" data-name="§24" data-partID="§24" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 24</span>.</h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Biskopens tjenestedrakt er surtout etter modeller godkjent av departementet, med det bispekors som følger det enkelte embete. Som liturgisk drakt bærer biskopen den korkåpe som følger embetet, sammen med alba, stola og bispekorset. Tjenestedrakt og liturgisk drakt bekostes av det offentlige.</article></article><article class="legalArticle" data-lovdata-URL="LTI/forskrift/1997-06-06-1055/§25" data-name="§25" data-partID="§25" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 25</span>.</h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Biskopen har rett og plikt til å bo i den tjenestebolig som er tillagt embetet.</article></article><article class="legalArticle" data-lovdata-URL="LTI/forskrift/1997-06-06-1055/§26" data-name="§26" data-partID="§26" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 26</span>.</h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Biskopen meddeles ferie og annen tjenestefrihet av departementet. Domprosten er biskopens faste stedfortreder, og kan etter gjeldende bestemmelse utføre embetshandlinger som tilligger biskopen.</article><article class="legalP" data-absoluteaddress="/kapittel/3/paragraf/9/ledd/2/" id="kapittel-3-paragraf-9-ledd-2">Biskopen må søke å avsette nødvendig tid til studium, fritid og personlig fornyelse.</article></article><article class="legalArticle" data-lovdata-URL="LTI/forskrift/1997-06-06-1055/§27" data-name="§27" data-partID="§27" data-absoluteaddress="/kapittel/3/paragraf/10/" id="kapittel-3-paragraf-10"><h3 class="legalArticleHeader"><span class="legalArticleValue">§ 27</span>.</h3><article class="legalP" data-absoluteaddress="/kapittel/3/paragraf/10/ledd/1/" id="kapittel-3-paragraf-10-ledd-1">Biskopen skaffer til veie opplysninger og gir uttalelse i saker som forelegges av departementet, Kirkemøtet og andre offentlige instanser, og kan av eget tiltak ta opp saker som gjelder forhold innen bispedømmet, Den norske kirke eller samfunnet ellers.</article></article><article class="legalArticle" data-lovdata-URL="LTI/forskrift/1997-06-06-1055/§28" data-name="§28" data-partID="§28" data-absoluteaddress="/kapittel/3/paragraf/11/" id="kapittel-3-paragraf-11"><h3 class="legalArticleHeader"><span class="legalArticleValue">§ 28</span>.</h3><article class="legalP" data-absoluteaddress="/kapittel/3/paragraf/11/ledd/1/" id="kapittel-3-paragraf-11-ledd-1">Biskopen utfører de gjøremål som til enhver tid er pålagt ved lov, i medhold av lov, eller ved bestemmelse av Kongen eller departementet.</article></article></section></main></body></html>