<!DOCTYPE html><html lang="no"><head><title>Forskrift om registrering som kjøper i første hånd av råfisk m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:27</dd><dt class="legacyID">Datokode</dt><dd class="legacyID">FOR-1997-09-19-1019</dd><dt class="dokid">DokumentID</dt><dd class="dokid">LTI/forskrift/1997-09-19-1019</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 21</dd><dt class="dateInForce">I kraft fra</dt><dd class="dateInForce">1998-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-06-24-34/§4</li><li>lov/1994-06-24-34/§5</li></ul></dd><dt class="dateOfPublication">Kunngjort</dt><dd class="dateOfPublication">1997-10-10</dd><dt class="title">Tittel</dt><dd class="title">Forskrift om registrering som kjøper i første hånd av råfisk m.v.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 19. september 1997 med hjemmel i lov 24. juni 1994 nr. 34 om registrering av kjøper i første hånd av råfisk m.v. § 4 og § 5.</dd><dt class="refid">RefID</dt><dd class="refid">forskrift/1997-09-19-1019</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om registrering som kjøper i første hånd av råfisk m.v.<ul class="tocSubUl"><li>§ 1. Virkeområde</li><li>§ 2. Registrering</li><li>§ 3. Vilkår for registrering</li><li>§ 4. Overgangsregler</li><li>§ 5. Meldinger ved endring og opphør</li><li>§ 6. Suspensjon</li><li>§ 7. Bortfall</li><li>§ 8. Kontroll</li><li>§ 9. Unntak fra hovedreglene</li><li>§ 10. Klage</li><li>§ 11. Bemyndigelse</li><li>§ 12. Straff</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1997-09-19-1019" id="dokument"><h1>Forskrift om registrering som kjøper i første hånd av råfisk m.v.</h1><article class="legalArticle" data-lovdata-URL="LTI/forskrift/1997-09-19-1019/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for kjøpere i første hånd av råfisk m.v. som er omfattet av lov 14. desember 1951 nr. 3 om omsetning av råfisk § 1 med forskrifter. Dette gjelder med unntak for kjøpere som ikke er registreringspliktige i Enhetsregisteret, jf. lov 3. juni 1994 nr. 15 om Enhetsregisteret.</article></article><article class="legalArticle" data-lovdata-URL="LTI/forskrift/1997-09-19-1019/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Registrering</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Det er forbudt å kjøpe råfisk som nevnt i § 1 i første hånd, uten at kjøper er registrert i Fiskeridirektoratets register over kjøpere i første hånd av råfisk m.v. Anlegg som har mottatt kondemneringstilskudd eller er båndlagt på annen måte kan ikke registreres uten tillatelse fra Fiskeridepartementet.</article></article><article class="legalArticle" data-lovdata-URL="LTI/forskrift/1997-09-19-1019/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Vilkår for registrering</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">For å bli registrert som kjøper må søker;<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/1/punkt/1/" id="paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/1/punkt/1/ledd/1/" id="paragraf-3-ledd-1-punkt-1-ledd-1">sende søknad til Fiskeridirektoratet med opplysninger om: Kjøpers/foretakets organisasjonsnummer, navn, adresse, telefon- og telefaxnummer, navn og adresse for styreformann og daglig leder. Det må dokumenteres at søker er registrert i Enhetsregisteret, og at søker har betalt behandlingsgebyr til statskassen, jfr. § 4 i forskrift om betaling av gebyr for behandling av søknad om registrering som kjøper i første hånd av råfisk m.v.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/1/punkt/2/" id="paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/1/punkt/2/ledd/1/" id="paragraf-3-ledd-1-punkt-2-ledd-1">dokumentere at søker eier eller leier godkjent anlegg i henhold til bestemmelsene i lov 28. mai 1959 nr. 12 om kvalitetskontroll med fisk og fiskevarer o.a., eller har en samarbeidsavtale med slikt anlegg. En leie- eller samarbeidsavtale må avspeile en kontinuerlig virksomhet. Det skal kun være registrert en kjøper ved hvert anlegg.</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/1/punkt/3/" id="paragraf-3-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/1/punkt/3/ledd/1/" id="paragraf-3-ledd-1-punkt-3-ledd-1">forplikte seg i søknaden til å holde seg orientert om og overholde salgsorganisasjonens forretningsregler og omsetnings- og salgsbestemmelser som fastsettes i medhold derav, herunder til enhver tid stille den bankgaranti eller tilsvarende sikkerhet som salgsorganisasjonene krever, jf. § 4 i lov 14. desember 1951 nr. 3 om omsetning av råfisk.</article></article></li></ul></article><article class="legalP" data-absoluteaddress="/paragraf/3/ledd/2/" id="paragraf-3-ledd-2">For å opprettholde retten til å stå registrert som kjøper, må kjøper til enhver tid oppfylle vilkårene for å bli registrert som kjøper. Retten til å stå registrert som kjøper kan ikke overføres.</article></article><article class="legalArticle" data-lovdata-URL="LTI/forskrift/1997-09-19-1019/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Overgangsregler</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kjøpere som ved denne forskrifts ikrafttredelse har kjøpergodkjenning fra en salgsorganisasjon, vil bli overført til registeret som nevnt i § 2 uten særskilt søknad.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Kjøper som har kjøpergodkjenning fra en salgsorganisasjon, og som ikke tilfredsstiller vilkårene i § 3 i denne forskrift, må likevel innen 3 måneder søke om dispensasjon for å være registrert inntil vilkårene blir oppfylt.</article></article><article class="legalArticle" data-lovdata-URL="LTI/forskrift/1997-09-19-1019/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Meldinger ved endring og opphør</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Kjøper skal melde fra til Fiskeridirektoratet ved endring av opplysninger eller vilkår som nevnt i § 3.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Ved opphør av kjøpervirksomheten plikter kjøper å melde fra til Fiskeridirektoratet.</article></article><article class="legalArticle" data-lovdata-URL="LTI/forskrift/1997-09-19-1019/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Suspensjon</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fiskeridirektoratet eller vedkommende salgsorganisasjon, kan med øyeblikkelig virkning treffe vedtak om suspensjon av adgangen til å stå registrert som kjøper dersom kjøper ikke stiller garanti som nevnt i § 3 første ledd bokstav c.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Klage på vedtak om suspensjon har ikke oppsettende virkning.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Vedtak om suspensjon som nevnt i første ledd opphører fra det tidspunkt salgsorganisasjonen bekrefter at kjøper stiller garanti.</article></article><article class="legalArticle" data-lovdata-URL="LTI/forskrift/1997-09-19-1019/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bortfall</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fiskeridirektoratet kan treffe vedtak om at retten til å stå registrert som kjøper bortfaller dersom ikke kjøper til enhver tid fyller alle vilkårene til registrering, eller ikke overholder sine plikter etter denne forskrift.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Vedtak om bortfall av retten til å stå registrert som kjøper kan gjøres midlertidig. Treffes slikt vedtak kan Fiskeridirektoratet bestemme at kjøper ikke trenger å søke på nytt når bortfallsperioden er utløpt, jfr. § 3 i forskrift om betaling av gebyr for behandling av søknad om registrering som kjøper i første hånd av råfisk m.v.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Fiskeridirektoratet treffer vedtak om at adgangen til å stå registrert som kjøper bortfaller dersom kjøper i løpet av de to siste år ikke har kjøpt råfisk m.v. i første hånd.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Ved bortfall av retten til å stå registrert som kjøper som ikke er midlertidig, kan ny søknad om registrering tidligst fremmes tre måneder etter endelig vedtak om bortfall av retten til å stå registrert som kjøper.</article></article><article class="legalArticle" data-lovdata-URL="LTI/forskrift/1997-09-19-1019/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Fiskeridirektoratet skal føre kontroll med at bestemmelsene i lov 24. juni 1994 nr. 34 om registrering som kjøper i første hånd av råfisk m.v., samt forskrifter gitt i medhold av loven, blir overholdt.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Fiskeridirektoratet skal under sin kontrollvirksomhet gis uhindret adgang til anlegg, havneområde, forretningslokale, transportmidler og andre driftsmidler. Kjøper skal gi Fiskeridirektoratet nødvendig bistand og opplysninger, herunder legge fram relevante dokumenter m.m., bekrefte kopier og datautskrifter o.l. Fiskeridirektoratet skal gis uhindret adgang til å kontrollere regnskap.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Dersom kjøper nekter Fiskeridirektoratet adgang eller innsyn som nevnt i annet ledd, eller på annen måte vanskeliggjør kontrollen, kan Fiskeridirektoratet treffe vedtak om at adgangen til å stå registrert som kjøper i første hånd av råfisk skal bortfalle.</article></article><article class="legalArticle" data-lovdata-URL="LTI/forskrift/1997-09-19-1019/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Unntak fra hovedreglene</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Fiskeridirektoratet kan dispensere fra bestemmelsene i denne forskrift, og sette vilkår for dispensasjonen.</article></article><article class="legalArticle" data-lovdata-URL="LTI/forskrift/1997-09-19-1019/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Klage</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Fiskeridepartementet er klageinstans for vedtak truffet etter denne forskrift.</article></article><article class="legalArticle" data-lovdata-URL="LTI/forskrift/1997-09-19-1019/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Bemyndigelse</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Fiskeridirektøren kan gi nærmere bestemmelser om gjennomføring av denne forskrift.</article></article><article class="legalArticle" data-lovdata-URL="LTI/forskrift/1997-09-19-1019/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Overtredelse av bestemmelsene gitt i eller i medhold av denne forskrift straffes med bøter etter § 6 i lov 24. juni 1994 nr. 34 om registrering som kjøper i første hånd av råfisk m.v.</article></article><article class="legalArticle" data-lovdata-URL="LTI/forskrift/1997-09-19-1019/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft 1. januar 1998.</article></article></main></body></html>