<!DOCTYPE html><html lang="no"><head><title>Forskrift om endring i forskrift om turisme og annen reisevirksomhet på Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:04</dd><dt class="legacyID">Datokode</dt><dd class="legacyID">FOR-1997-07-02-718</dd><dt class="dokid">DokumentID</dt><dd class="dokid">LTI/forskrift/1997-07-02-718</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 17</dd><dt class="dateInForce">I kraft fra</dt><dd class="dateInForce">1998-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1991-10-18-671</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§4</li><li>forskrift/1991-10-18-671/§12</li></ul></dd><dt class="dateOfPublication">Kunngjort</dt><dd class="dateOfPublication">1997-08-08</dd><dt class="title">Tittel</dt><dd class="title">Forskrift om endring i forskrift om turisme og annen reisevirksomhet på Svalbard.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 2. juli 1997 med hjemmel i lov 17. juli 1925 nr. 11 om Svalbard § 4 og forskrift 18. oktober 1991 nr. 671 om turisme og annen reisevirksomhet på Svalbard § 12.</dd><dt class="refid">RefID</dt><dd class="refid">forskrift/1997-07-02-718</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om turisme og annen reisevirksomhet på Svalbard.<ul class="tocSubUl"><li>I<ul class="tocSubUl"><li>§ 5. Reisearrangørs og turisttransportørs ansvar for deltakernes sikkerhet og opptreden</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-07-02-718" id="dokument"><h1>Forskrift om endring i forskrift om turisme og annen reisevirksomhet på Svalbard.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-07-02-718/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 18. oktober 1991 nr. 671 om turisme og annen reisevirksomhet på Svalbard gjøres følgende endringer:</article> <article class="defaultP" margin-top="true">§ 3 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Med <i>reisearrangør</i> forstås i denne forskriften den som mot vederlag organiserer reiser med tilhørende tjenesteytelser, herunder transport og opphold. Som vederlag regnes også innbetaling som skjer til dekning av faktiske utgifter uten at det er beregnet fortjeneste.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Med <i>formidler</i> forstås den som tilbyr eller selger reiser som er organisert av en reisearrangør.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Med <i>individuelle reisende</i> forstås tilreisende turister, fastboende på Svalbard, forskere og andre personer som foretar turer utenfor bebodde områder, uten å være deltaker i reiser organisert av en reisearrangør. Personer som utfører offentlig tjenesteoppdrag på Svalbard, anses ikke som individuelle reisende.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Med <i>fastboende</i> på Svalbard forstås person som gyldig er innført i registeret over befolkningen på Svalbard.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Med <i>turisttransportør</i> forstås den som i turistøyemed frakter personer innenfor Svalbard.</article> <article class="defaultP" margin-top="true">§ 4 skal lyde:</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Bestemmelsene om reisegaranti i lov av 25. august 1995 nr. 57 om pakkereiser gjelder tilsvarende for reisearrangører og formidlere som dekkes av definisjonene i lov om pakkereiser § 2-2. Lov om pakkereiser § 11-1 fjerde ledd gjelder likevel ikke.</article> <article class="defaultP" margin-top="true">§ 5 skal lyde:</article><article class="futureLegalArticle" data-name="§5" data-partID="§5" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 5</span>. <span class="legalArticleTitle">Reisearrangørs og turisttransportørs ansvar for deltakernes sikkerhet og opptreden</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Reisearrangør og turisttransportør er ansvarlig for deltakernes sikkerhet og skal påse at deltakerne er kjent med og overholder aktuelle lover og øvrige bestemmelser, særlig de bestemmelsene som tar sikte på å beskytte Svalbards flora, fauna, kulturminner og naturmiljøet for øvrig.</article></article> <article class="defaultP" margin-top="true">§ 6 fjerde og nytt femte ledd skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Individuelle reisende må ha tilsvarende forsikring eller garanti ved reiser som er omfattet av meldeplikten i medhold av § 7.</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Sysselmannen kan i enkeltstående tilfeller eller på generelt grunnlag dispensere fra bestemmelsene i denne paragrafen.</article> <article class="defaultP" margin-top="true">§ 7 skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Meldinger etter denne paragraf gis til Sysselmannen eller den han bemyndiger, som fastsetter nærmere bestemmelser om frister og meldingenes innhold.</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Reisearrangør skal gi melding om planlagte turopplegg for hver sommer- og vintersesong. Ny melding må gis ved vesentlige endringer i de meldte opplegg.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Turisttransportør skal gi melding om planlagte utsettinger av personer utenfor bebodde områder. Ved turer til sjøs skal det gis melding om seilingsplan, herunder planlagte ilandstigninger.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Individuelle reisende som ikke er fastboende, skal melde turopplegg som innebærer ferdsel utenfor de faste bosettingene. Meldeplikten gjelder likevel ikke for<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/13/punkt/1/" id="kapittel-1-ledd-13-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/13/punkt/1/ledd/1/" id="kapittel-1-ledd-13-punkt-1-ledd-1">turer på land på Nordenskiöld Land, Dickson Land, Bünsow Land og Sabine Land, begrenset i nord og øst av Nathorstdalen – Zeipeldalen, Mittag-Lefflerbreen – Hallberget – Elfenbensbreen, Kjellstrømdalen, samt turer på islagte deler av Isfjorden, Kongsfjorden og Van Mijenfjorden der dette skjer i tilknytning til turer i områder som nevnt foran,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/13/punkt/2/" id="kapittel-1-ledd-13-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/13/punkt/2/ledd/1/" id="kapittel-1-ledd-13-punkt-2-ledd-1">turer med motor- eller seilbåt i Isfjorden, Kongsfjorden og Van Mijenfjorden, samt kortvarige ilandstigninger i tilknytning til turer i dette området,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/13/punkt/3/" id="kapittel-1-ledd-13-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/13/punkt/3/ledd/1/" id="kapittel-1-ledd-13-punkt-3-ledd-1">turer på land innen en radius på 2 mil fra Ny-Ålesund.</article></article></li></ul></article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Individuelle reisende som er fastboende på Svalbard, skal melde turopplegg som innebærer ferdsel til eller innen nasjonalparker eller naturreservater.</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Sysselmannen kan pålegge meldeplikt i andre tilfeller enn det som følger av andre til femte ledd i denne paragraf.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Den som plikter å gi melding i medhold av denne paragraf, kan av Sysselmannen pålegges å gi melding også om gjennomføringen.</article> <article class="defaultP" margin-top="true">§ 8 nytt annet ledd skal lyde:</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Sysselmannen kan pålegge utstyrsutleiere å gi melding om utleie av fremkomstmidler av enhver art.</article> <article class="defaultP" margin-top="true">§ 9 første og annet ledd skal lyde:</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Sysselmannen kan kreve at et turopplegg endres, herunder stille bestemte krav til transportmåte og utstyr, dersom han finner at det<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/ledd/18/punkt/1/" id="kapittel-1-ledd-18-punkt-1"><span class="data-originalId">-</span><article class="legalP" data-absoluteaddress="/kapittel/1/ledd/18/punkt/1/ledd/1/" id="kapittel-1-ledd-18-punkt-1-ledd-1">innebærer fare for skade på kulturminner, flora, fauna eller naturmiljøet for øvrig,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/18/punkt/2/" id="kapittel-1-ledd-18-punkt-2"><span class="data-originalId">-</span><article class="legalP" data-absoluteaddress="/kapittel/1/ledd/18/punkt/2/ledd/1/" id="kapittel-1-ledd-18-punkt-2-ledd-1">vil representere en belastning på miljøet i nasjonalparkene eller naturreservatene som ikke er forenlig med deres formål,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/18/punkt/3/" id="kapittel-1-ledd-18-punkt-3"><span class="data-originalId">-</span><article class="legalP" data-absoluteaddress="/kapittel/1/ledd/18/punkt/3/ledd/1/" id="kapittel-1-ledd-18-punkt-3-ledd-1">kan medføre betydelig fare for personers liv eller helse, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/ledd/18/punkt/4/" id="kapittel-1-ledd-18-punkt-4"><span class="data-originalId">-</span><article class="legalP" data-absoluteaddress="/kapittel/1/ledd/18/punkt/4/ledd/1/" id="kapittel-1-ledd-18-punkt-4-ledd-1">kan skade eller hindre annen lovlig virksomhet.</article></article></li></ul></article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Det samme gjelder gjennomføringen av en tur som er i gang, dersom det oppstår eller blir grunn til å frykte slik belastning eller fare som nevnt i forrige ledd.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-07-02-718/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 1. januar 1998.</article></section></main></body></html>