<!DOCTYPE html><html lang="no"><head><title>Forskrift om auksjonering av GSP-kvoter for landbruksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1997-09-12-1002</dd><dt class="dokid">DokumentID</dt><dd class="dokid">LTI/forskrift/1997-09-12-1002</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 21</dd><dt class="dateInForce">I kraft fra</dt><dd class="dateInForce">1997-09-12</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1995-06-30-600</li><li>lov/1966-06-10-5</li><li>forskrift/1985-12-06-2107/§5</li></ul></dd><dt class="dateOfPublication">Kunngjort</dt><dd class="dateOfPublication">1997-10-10</dd><dt class="title">Tittel</dt><dd class="title">Forskrift om auksjonering av GSP-kvoter for landbruksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 12. september 1997 med hjemmel i tolltariffens innledende bestemmelser § 5 og kgl.res. av 30. juni 1995 nr. 600 om delegering av myndighet.</dd><dt class="refid">RefID</dt><dd class="refid">forskrift/1997-09-12-1002</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om auksjonering av GSP-kvoter for landbruksvarer.<ul class="tocSubUl"><li>§ 1. Virkeområde</li><li>§ 2. Statens Kornforretnings oppgaver</li><li>§ 3. Auksjonsprinsipper</li><li>§ 4. Gjennomføring av auksjonen</li><li>§ 5. Krav til budgivning</li><li>§ 6. Tildeling av kvote</li><li>§ 7. Rapportering</li><li>§ 8. Sanksjoner</li><li>§ 9. Ikrafttredelse</li><li>Vedlegg 1 Importkvoter for utviklingsland innenfor den generelle preferanseordningen (GSP)</li></ul></li></ul></dd></dl></header><main class="documentBody" data-lovdata-URL="LTI/forskrift/1997-09-12-1002" id="dokument"><h1>Forskrift om auksjonering av GSP-kvoter for landbruksvarer.</h1><article class="legalArticle" data-lovdata-URL="LTI/forskrift/1997-09-12-1002/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften omfatter fordeling ved auksjon av importkvoter innenfor den generelle tollpreferanseordningen for utviklingsland (GSP) for landbruksvarer i henhold til vedlegg 1.</article></article><article class="legalArticle" data-lovdata-URL="LTI/forskrift/1997-09-12-1002/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Statens Kornforretnings oppgaver</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Statens Kornforretning forestår den praktiske gjennomføringen av auksjon etter denne forskriften. Herunder kan Kornforretningen gi nærmere regler om innhold og frister for auksjonsbud og rapporter.</article></article><article class="legalArticle" data-lovdata-URL="LTI/forskrift/1997-09-12-1002/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Auksjonsprinsipper</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Kvotefordeling ved auksjon gjennomføres årlig eller hvert annet år som fastsatt i vedlegg til denne forskriften.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Kvotefordelingen gjennomføres senest i oktober året før det året, eller de årene, kvoten skal gjelde for. Dersom markedsmessige hensyn tilsier det, kan Statens Kornforretning fordele en tollkvote ved å avholde auksjon eller tilleggsauksjon på et senere tidspunkt.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Importkvoter ved auksjon fordeles til budgivere med høyeste bud når auksjonen lukkes.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Ingen budgiver kan få tildelt mer enn 50 prosent av hver enkelt kvote. For kvoter under 100 tonn, settes imidlertid grensen til maksimalt 50 tonn. Dersom det er nødvendig for å få fordelt hele kvoten, kan reglene i dette ledd fravikes.</article><article class="legalP" data-absoluteaddress="/paragraf/3/ledd/5/" id="paragraf-3-ledd-5">I tilfeller hvor budgiver ikke har lagt inn bud på hele kvoten, eller tildelingen begrenses av regelen om maksimalgrensen på 50 prosent av en kvote, fordeles resterende kvote videre til budgiver med nest høyeste bud, osv., inntil hele kvoten er fordelt.</article></article><article class="legalArticle" data-lovdata-URL="LTI/forskrift/1997-09-12-1002/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Gjennomføring av auksjonen</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Kvotefordeling ved auksjon foretas som en åpen budrunde for hver enkelt kvote, der det på forhånd fastsettes definerte åpnings- og lukningstider for budene. Budgivere og andre interesserte informeres på forespørsel om inngitte bud. Alle budgivere skal informeres om det endelige resultatet av budrunden.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Auksjonsbudene er bindende for budgiver.</article></article><article class="legalArticle" data-lovdata-URL="LTI/forskrift/1997-09-12-1002/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til budgivning</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For å kunne delta i kvotefordeling ved auksjon, må budgiver være et registrert foretak etter lov 21. juni 1985 nr. 78 (foretaksregisterloven).</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Budgivers åpningsbud skal inngis skriftlig pr. brev eller telefax. Senere bud skal inngis ved frammøte i Statens Kornforretnings lokaler.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">I åpningsbudet skal det bl.a. opplyses om hvilke kvoter tilbudet gjelder, kvantum samt budgivers navn og adresse.</article></article><article class="legalArticle" data-lovdata-URL="LTI/forskrift/1997-09-12-1002/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tildeling av kvote</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Budgivere som har fått tildelt kvote ved auksjon, skal innbetale auksjonsbeløpet før rettigheten til kvoten utskrives. Dersom ikke auksjonsbeløpet er innbetalt innen 14 dager etter at kvotene er tildelt, mister budgiver denne rettigheten. Kvoten tilbys i slike tilfeller den budgiver med høyeste bud som ikke oppnådde kvote, eller som fikk tildelt mindre enn ønsket innenfor maksimalgrensene etter § 3 tredje ledd.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tildelt kvoterettighet er omsettelig, og vil ha gyldighet i kalenderåret etter at auksjonen gjennomføres.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">For kvoter som auksjoneres hvert annet år, tildeles en kvoterettighet som gir rett til å importere det tildelte kvantum i hvert av de to påfølgende år etter auksjonen. Kvoterettigheten for hvert av de to årene kan omsettes samlet eller hver for seg. Rettigheten har bare gyldighet innenfor det enkelte kalenderår, og kan ikke overføres fra et år til det annet.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Dersom særlige forhold gjør seg gjeldende, kan det likevel fastsettes avvikende gyldighetsperiode. Innbetalt auksjonsbeløp refunderes ikke.</article></article><article class="legalArticle" data-lovdata-URL="LTI/forskrift/1997-09-12-1002/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Den som innfører varer som omfattes av denne forskriften, skal rapportere innførselen til Statens Kornforretning.</article></article><article class="legalArticle" data-lovdata-URL="LTI/forskrift/1997-09-12-1002/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Sanksjoner</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den som unnlater å betale skyldig auksjonsbeløp, eller på annen måte overtrer bestemmelser gitt i denne forskriften, eller i medhold av forskriften, kan utelukkes fra videre budgivning i en periode begrenset oppad til ett år fra vedtaket om utelukkelse ble fattet.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Statens Kornforretning kan til enhver tid nekte å godkjenne bud som ikke tilfredsstiller krav i denne forskriften, eller i medhold av forskriften.</article></article><article class="legalArticle" data-lovdata-URL="LTI/forskrift/1997-09-12-1002/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskriften trer i kraft straks.</article></article><section class="section" data-name="vedlegg1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-09-12-1002/KAPITTEL_1" data-partID="k1"><h2>Vedlegg 1 Importkvoter for utviklingsland innenfor den generelle preferanseordningen (GSP)</h2><article class="defaultP"><table><thead><tr><th data-text-align="left" data-vertical-align="top" /><th data-text-align="left" data-vertical-align="top">Tollposisjon</th><th data-text-align="left" data-vertical-align="top">Vareslag</th><th data-text-align="left" data-vertical-align="top">Kvote i tonn</th></tr></thead><tbody><tr><td data-text-align="left" data-vertical-align="top" /><td data-text-align="left" data-vertical-align="top">04.09.0000</td><td data-text-align="left" data-vertical-align="top">Honning</td><td data-text-align="left" data-vertical-align="top">192</td></tr><tr><td data-text-align="left" data-vertical-align="top">ex.</td><td data-text-align="left" data-vertical-align="top">16.02.4100</td><td data-text-align="left" data-vertical-align="top">Hermetisk skinke</td><td data-text-align="left" data-vertical-align="top">100</td></tr><tr><td data-text-align="left" data-vertical-align="top">ex.</td><td data-text-align="left" data-vertical-align="top">16.02.5000</td><td data-text-align="left" data-vertical-align="top">Corned beef</td><td data-text-align="left" data-vertical-align="top">200 <sup class="footnotereference" data-footnotereferencevalue="1" data-unique-footnote-counter="1">1</sup></td></tr><tr><td data-text-align="left" data-vertical-align="top">ex.</td><td data-text-align="left" data-vertical-align="top">16.02.5000</td><td data-text-align="left" data-vertical-align="top">Hermetisk tunge</td><td data-text-align="left" data-vertical-align="top">50</td></tr><tr><td data-text-align="left" data-vertical-align="top" /><td data-text-align="left" data-vertical-align="top">20.05.4000</td><td data-text-align="left" data-vertical-align="top">Hermetiske erter</td><td data-text-align="left" data-vertical-align="top">200 <sup class="footnotereference" data-footnotereferencevalue="2" data-unique-footnote-counter="2">2</sup></td></tr><tr><td data-text-align="left" data-vertical-align="top" /><td data-text-align="left" data-vertical-align="top">20.05.5901</td><td data-text-align="left" data-vertical-align="top">Hermetiske snittebønner</td><td data-text-align="left" data-vertical-align="top">100 <sup class="footnotereference" data-footnotereferencevalue="2" data-unique-footnote-counter="2">2</sup></td></tr><tr><td data-text-align="left" data-vertical-align="top" /><td data-text-align="left" data-vertical-align="top">20.05.5901</td><td data-text-align="left" data-vertical-align="top">Hermetiske brekkbønner</td><td data-text-align="left" data-vertical-align="top">50 <sup class="footnotereference" data-footnotereferencevalue="2" data-unique-footnote-counter="2">2</sup></td></tr><tr><td data-text-align="left" data-vertical-align="top">ex.</td><td data-text-align="left" data-vertical-align="top">20.05.9009</td><td data-text-align="left" data-vertical-align="top">Hermetiske grønnsaksblandinger</td><td data-text-align="left" data-vertical-align="top">150 <sup class="footnotereference" data-footnotereferencevalue="2" data-unique-footnote-counter="2">2</sup></td></tr></tbody></table></article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Innenfor kvotene er disse varene kvalifisert for GSP-behandling med tollfritak ved import fra ordinære utviklingsland.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> 145 tonn av kvoten for corned beef er global. Import under denne kvoten kan skje fra alle WTO-land til en tollsats på 12,5%, eller tollfritt fra ordinære GSP-land. Statens Kornforretning gir utfyllende bestemmelser om hvordan denne kvoten for Corned beef fordeles.</article><article class="footnote" data-name="2" data-unique-footnote-counter="2"><span class="footnoteLabel">2</span> Auksjonen av disse kvotene skjer hvert annet år.</article></footer></section></main></body></html>