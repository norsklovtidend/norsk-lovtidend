<!DOCTYPE html><html lang="no"><head><title>Forskrift om pensjonsordninger for folkevalgte i kommune eller fylkeskommune.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:10</dd><dt class="legacyID">Datokode</dt><dd class="legacyID">FOR-1997-04-22-375</dd><dt class="dokid">DokumentID</dt><dd class="dokid">LTI/forskrift/1997-04-22-375</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 10</dd><dt class="dateInForce">I kraft fra</dt><dd class="dateInForce">1997-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1992-09-25-107/§43</li></ul></dd><dt class="dateOfPublication">Kunngjort</dt><dd class="dateOfPublication">1997-05-30</dd><dt class="title">Tittel</dt><dd class="title">Forskrift om pensjonsordninger for folkevalgte i kommune eller fylkeskommune.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 22. april 1997 med hjemmel i lov 25. september 1992 nr. 107 om kommuner og fylkeskommuner § 43 andre ledd, jf. kgl.res. 19. desember 1992 nr. 1079.</dd><dt class="refid">RefID</dt><dd class="refid">forskrift/1997-04-22-375</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om pensjonsordninger for folkevalgte i kommune eller fylkeskommune.<ul class="tocSubUl"><li>§ 1. Pensjonsordninger</li><li>§ 2. Omfang</li><li>§ 3. Pensjonsalder</li><li>§ 4. Pensjoner</li><li>§ 5. Rettigheter ved fratredelse</li><li>§ 6. Særlige bestemmelser vedrørende pensjonskasser og pensjonsfond</li><li>§ 7. Utfyllende bestemmelser</li><li>§ 8. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-22-375" id="dokument"><h1>Forskrift om pensjonsordninger for folkevalgte i kommune eller fylkeskommune.</h1><article class="legalArticle" data-lovdata-URL="LTI/forskrift/1997-04-22-375/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Pensjonsordninger</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">De kommunale og fylkeskommunale pensjonsordninger omfatter pensjonsforsikring tegnet i selskap som har tillatelse til å drive livsforsikringsselskap her i landet, pensjonskasse, pensjonsfond og bevilget pensjon (billighetspensjon) som utredes av kommunekassen.</article></article><article class="legalArticle" data-lovdata-URL="LTI/forskrift/1997-04-22-375/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Omfang</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">En pensjonsordning skal, dersom den opprettes, omfatte alle folkevalgte med verv av en viss størrelse. Minstekravet skal fastsettes i regelverket for ordningen.</article></article><article class="legalArticle" data-lovdata-URL="LTI/forskrift/1997-04-22-375/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Pensjonsalder</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan ikke utbetales alderspensjon fra ordningen før fylte 65 år.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Alderspensjon kan ikke ytes så lenge vedkommende mottar godtgjørelse som folkevalgt eller er i stilling med rett til medlemskap i pensjonsordning i offentlig sektor. Dersom den folkevalgte mottar redusert godtgjørelse eller er tilsatt i statlig eller kommunal/fylkeskommunal stilling på deltid, kan det likevel gis en tilsvarende redusert alderspensjon.</article></article><article class="legalArticle" data-lovdata-URL="LTI/forskrift/1997-04-22-375/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Pensjoner</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Pensjonsytelsene ved full opptjening kan ikke være høyere enn eller av annen art enn det som følger av lov 28. juli 1949 nr. 26 om Statens Pensjonskasse.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Pensjonsgrunnlaget skal ikke settes høyere enn den folkevalgtes godtgjørelse, herunder medregnet verdien av eventuelle naturalytelser.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kreves minst 16 års tjenestetid for fulle ytelser. Ved kortere tjenestetid avkortes ytelsen forholdsmessig. Tjenestetiden skal utgjøre den tid det er betalt medlemsinnskudd for vedkommende. Det kan også regnes med tid som folkevalgt før ordningen ble opprettet.</article></article><article class="legalArticle" data-lovdata-URL="LTI/forskrift/1997-04-22-375/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Rettigheter ved fratredelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ved fratredelse før nådd pensjonsalder skal medlemmet gis rett til en oppsatt pensjon som avkortes på grunnlag av medlemstiden i forhold til den tid som kreves for full pensjon. Medlemmet får rett til oppsatt pensjon etter 20 måneders opptjeningstid. Er opptjeningstiden kortere, men likevel minst 1/10 av den tjenestetid som kreves for full pensjon, har medlemmet likeledes rett til oppsatt pensjon.</article></article><article class="legalArticle" data-lovdata-URL="LTI/forskrift/1997-04-22-375/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Særlige bestemmelser vedrørende pensjonskasser og pensjonsfond</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Pensjonskassen er en selvstendig juridisk person med eget regnskap. Pensjonskassens midler skal holdes skilt fra kommunens/fylkeskommunens midler. Pensjonskassen hefter ikke for kommunens/fylkeskommunens forpliktelser. Dens formue og inntekter skal ikke for noen del tilfalle kommunen/fylkeskommunen eller dennes kreditorer.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Forskrift av 19. februar 1993 nr. 117 om forsikringsvirksomhetslovens anvendelse på pensjonskasser og pensjonsfond, fastsatt av Finansdepartementet med hjemmel i forsikringsvirksomhetsloven § 1-1, gjelder for kommunale/fylkeskommunale pensjonskasser.</article></article><article class="legalArticle" data-lovdata-URL="LTI/forskrift/1997-04-22-375/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Når særlige grunner taler for det, kan departementet – eller Kredittilsynet i den utstrekning departementet har gitt fullmakt til det – dispensere fra bestemmelsene i forskriften her.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Kredittilsynet kan gi nærmere regler til utfylling og gjennomføring av forskriften.</article></article><article class="legalArticle" data-lovdata-URL="LTI/forskrift/1997-04-22-375/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Forskriften trer i kraft den 1. mai 1997.</article></article></main></body></html>