<!DOCTYPE html><html lang="no"><head><title>Forskrift om tilsyn og kontroll med kredittinstitusjoners og verdipapirforetaks store engasjementer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:23</dd><dt class="legacyID">Datokode</dt><dd class="legacyID">FOR-1997-04-23-376</dd><dt class="dokid">DokumentID</dt><dd class="dokid">LTI/forskrift/1997-04-23-376</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 10</dd><dt class="dateInForce">I kraft fra</dt><dd class="dateInForce">1997-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1988-06-10-40/§2-10</li><li>lov/1985-06-14-61/§4-11</li></ul></dd><dt class="dateOfPublication">Kunngjort</dt><dd class="dateOfPublication">1997-05-30</dd><dt class="title">Tittel</dt><dd class="title">Forskrift om tilsyn og kontroll med kredittinstitusjoners og verdipapirforetaks store engasjementer.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 23. april 1997 med hjemmel i lov 10. juni 1988 nr. 40 om finansieringsvirksomhet og finansinstitusjoner § 2-10 annet ledd og lov 14. juni 1985 nr. 61 om verdipapirhandel § 4-11 annet ledd. Jf. EØS-avtalens vedlegg IX pkt. 23a og 30a (Rdir. 92/121/EØF og Rdir. 93/6/EØF).</dd><dt class="refid">RefID</dt><dd class="refid">forskrift/1997-04-23-376</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilsyn og kontroll med kredittinstitusjoners og verdipapirforetaks store engasjementer.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Enkeltkunde</li><li>§ 4. Samlet engasjement</li><li>§ 5. Høyeste grense for samlet engasjement og for store engasjementer</li><li>§ 6. Risikovekting av engasjementer</li></ul></li><li>Kapittel 2. Særregler for beregning av engasjementer i handelsporteføljen<ul class="tocSubUl"><li>§ 7. Virkeområde</li><li>§ 8. Beregning av engasjementer i handelsporteføljen</li><li>§ 9. Overskridelse</li><li>§ 10. Beregning av supplerende ansvarlig kapital ved overskridelse</li><li>§ 11. Grense for overskridelse summert over enkeltkunder</li></ul></li><li>Kapittel 3. Rapporteringskrav<ul class="tocSubUl"><li>§ 12. Rapportering</li></ul></li><li>Kapittel 4. Ikrafttreden og overgangsregler<ul class="tocSubUl"><li>§ 13. Ikrafttreden</li><li>§ 14. Overgangsregler</li></ul></li><li>Vedlegg</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-23-376" id="dokument"><h1>Forskrift om tilsyn og kontroll med kredittinstitusjoners og verdipapirforetaks store engasjementer.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-04-23-376/KAPITTEL_1" data-partID="k1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/1997-04-23-376/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gjelder for sparebank, forretningsbank, finansieringsforetak og verdipapirforetak som har tillatelse til å drive virksomhet her i riket etter sparebankloven § 3 første ledd, forretningsbankloven § 8 første ledd, finansieringsvirksomhetsloven § 3-3 eller verdipapirhandelloven § 3-2.</article></article><article class="legalArticle" data-lovdata-URL="LTI/forskrift/1997-04-23-376/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift betyr:</article><article class="defaultP"><i>Institusjon:</i> Bank, finansieringsforetak og verdipapirforetak som nevnt i forskriftens § 1.</article><article class="defaultP"><i>Ansvarlig kapital:</i> Ansvarlig kapital beregnet etter reglene i forskrift 1. juni 1990 nr. 435 om beregning av ansvarlig kapital for finansinstitusjoner og verdipapirforetak.</article><article class="defaultP"><i>Store engasjementer:</i> Samlet engasjement med en enkelt kunde som utgjør 10 prosent eller mer av institusjonens ansvarlige kapital.</article><article class="defaultP"><i>CAD-forskriften:</i> Forskrift 17. juli 1996 nr. 780 om minstekrav til kapitaldekning for markedsrisiko mv for kredittinstitusjoner og verdipapirforetak.</article><article class="defaultP"><i>Supplerende ansvarlig kapital:</i> Ansvarlig kapital beregnet etter forskrift 1. juni 1990 nr. 435 om beregning av ansvarlig kapital for finansinstitusjoner og verdipapirforetak fratrukket ansvarlig kapital som tilsvarer kapitalkravet etter forskrift 22. oktober 1990 nr. 875 om minstekrav til kapitaldekning i finansinstitusjoner og verdipapirforetak og CAD-forskriften.</article></article><article class="legalArticle" data-lovdata-URL="LTI/forskrift/1997-04-23-376/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Enkeltkunde</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Grensene for høyeste samlet engasjement med en enkelt kunde gjelder også for engasjementer med to eller flere kunder når bestemmende innflytelse eller økonomiske forbindelser mellom disse kan ha vesentlig betydning ved kredittvurderingen.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Kredittilsynet avgjør i tvilstilfelle om to eller flere personer eller foretak skal regnes som én kunde.</article></article><article class="legalArticle" data-lovdata-URL="LTI/forskrift/1997-04-23-376/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Samlet engasjement</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Som samlet engasjement regnes alle engasjementer i og utenfor balansen som institusjonen har inngått med en enkelt kunde. De eiendelsposter og utenom-balanseposter som er oppregnet i §§ 5 og 6 i forskrift 22. oktober 1990 nr. 875 om minstekrav til kapitaldekning i finansinstitusjoner og verdipapirforetak, skal legges til grunn ved beregning av samlet engasjement.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Samlet engasjement omfatter ikke:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/4/ledd/2/punkt/1/" id="kapittel-1-paragraf-4-ledd-2-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/4/ledd/2/punkt/1/ledd/1/" id="kapittel-1-paragraf-4-ledd-2-punkt-1-ledd-1">engasjementer som ved valutatransaksjoner er en del av det regelmessige oppgjør innenfor fristen på 48 timer etter betaling, og</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/4/ledd/2/punkt/2/" id="kapittel-1-paragraf-4-ledd-2-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/4/ledd/2/punkt/2/ledd/1/" id="kapittel-1-paragraf-4-ledd-2-punkt-2-ledd-1">engasjementer som ved transaksjoner knyttet til kjøp og salg av verdipapirer er en del av det regelmessige oppgjør innenfor fristen på fem virkedager etter betalingsdato, eller etter dato for utlevering av verdipapirene dersom utleveringen finner sted først.</article></article></li></ul></article></article><article class="legalArticle" data-lovdata-URL="LTI/forskrift/1997-04-23-376/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Høyeste grense for samlet engasjement og for store engasjementer</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">En institusjon kan ikke ha høyere samlet engasjement med en enkelt kunde enn det som til enhver tid er forsvarlig. Samlet engasjement må ikke overstige et beløp tilsvarende 25 prosent av institusjonens ansvarlige kapital.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Når kunden er institusjonens morselskap eller et annet datterselskap av morselskapet, og foretakene ikke er omfattet av tilsyn på konsolidert grunnlag, er grensen for høyeste engasjement 20 prosent av institusjonens ansvarlige kapital.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">En institusjon kan ikke ha store engasjementer som tilsammen overstiger 800 prosent av institusjonens ansvarlige kapital.</article><article class="legalP" data-absoluteaddress="/kapittel/1/paragraf/5/ledd/4/" id="kapittel-1-paragraf-5-ledd-4">Kredittilsynet kan i særlige tilfelle stille strengere krav enn fastsatt i første, annet og tredje ledd.</article><article class="legalP" data-absoluteaddress="/kapittel/1/paragraf/5/ledd/5/" id="kapittel-1-paragraf-5-ledd-5">Institusjonen skal til enhver tid overholde de fastsatte øvre grenser. Dersom engasjementene overstiger de øvre grensene, skal melding om dette straks sendes institusjonens kontrollkomité og Kredittilsynet. Kredittilsynet kan, dersom omstendighetene gjør det forsvarlig, fastsette en frist for institusjonen til å tilpasse seg de øvre grensene.</article></article><article class="legalArticle" data-lovdata-URL="LTI/forskrift/1997-04-23-376/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Risikovekting av engasjementer</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Ved anvendelsen av grensene i § 5 skal engasjementene gis følgende risikovekter:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/6/ledd/1/punkt/1/" id="kapittel-1-paragraf-6-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/" id="kapittel-1-paragraf-6-ledd-1-punkt-1-ledd-1">Engasjementer med risikovekt 0 prosent:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/6/ledd/1/punkt/1/ledd/1/punkt/1/" id="kapittel-1-paragraf-6-ledd-1-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/punkt/1/ledd/1/" id="kapittel-1-paragraf-6-ledd-1-punkt-1-ledd-1-punkt-1-ledd-1">engasjementer med og engasjementer garantert av sentrale myndigheter og sentralbanker innen OECD-området, samt De europeiske fellesskap</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/6/ledd/1/punkt/1/ledd/1/punkt/2/" id="kapittel-1-paragraf-6-ledd-1-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/punkt/2/ledd/1/" id="kapittel-1-paragraf-6-ledd-1-punkt-1-ledd-1-punkt-2-ledd-1">engasjementer sikret ved pant i verdipapirer utstedt eller garantert av stater og sentralbanker innen OECD-området, samt De europeiske fellesskap</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/6/ledd/1/punkt/1/ledd/1/punkt/3/" id="kapittel-1-paragraf-6-ledd-1-punkt-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/punkt/3/ledd/1/" id="kapittel-1-paragraf-6-ledd-1-punkt-1-ledd-1-punkt-3-ledd-1">engasjementer med sentrale myndigheter eller sentralbanker utenom OECD-området, som lyder på debitors valuta, og som er finansiert ved innlån i samme valuta</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/6/ledd/1/punkt/1/ledd/1/punkt/4/" id="kapittel-1-paragraf-6-ledd-1-punkt-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/punkt/4/ledd/1/" id="kapittel-1-paragraf-6-ledd-1-punkt-1-ledd-1-punkt-4-ledd-1">engasjementer med sikkerhet i institusjonens egne innlån</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/6/ledd/1/punkt/1/ledd/1/punkt/5/" id="kapittel-1-paragraf-6-ledd-1-punkt-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/6/ledd/1/punkt/1/ledd/1/punkt/5/ledd/1/" id="kapittel-1-paragraf-6-ledd-1-punkt-1-ledd-1-punkt-5-ledd-1">engasjementer med datterselskap og engasjementer garantert av datterselskap, dersom mor- og datterselskap er undergitt tilsyn på konsolidert grunnlag.</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/6/ledd/1/punkt/2/" id="kapittel-1-paragraf-6-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/6/ledd/1/punkt/2/ledd/1/" id="kapittel-1-paragraf-6-ledd-1-punkt-2-ledd-1">Engasjementer med risikovekt 10 prosent:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/6/ledd/1/punkt/2/ledd/1/punkt/1/" id="kapittel-1-paragraf-6-ledd-1-punkt-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/6/ledd/1/punkt/2/ledd/1/punkt/1/ledd/1/" id="kapittel-1-paragraf-6-ledd-1-punkt-2-ledd-1-punkt-1-ledd-1">engasjementer med og engasjementer garantert av norske statsforetak.</article></article></li></ul></article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/6/ledd/1/punkt/3/" id="kapittel-1-paragraf-6-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/6/ledd/1/punkt/3/ledd/1/" id="kapittel-1-paragraf-6-ledd-1-punkt-3-ledd-1">Engasjementer med risikovekt 20 prosent:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/6/ledd/1/punkt/3/ledd/1/punkt/1/" id="kapittel-1-paragraf-6-ledd-1-punkt-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/6/ledd/1/punkt/3/ledd/1/punkt/1/ledd/1/" id="kapittel-1-paragraf-6-ledd-1-punkt-3-ledd-1-punkt-1-ledd-1">engasjementer med og engasjementer garantert av regionale og lokale myndigheter i EØS-området</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/6/ledd/1/punkt/3/ledd/1/punkt/2/" id="kapittel-1-paragraf-6-ledd-1-punkt-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/6/ledd/1/punkt/3/ledd/1/punkt/2/ledd/1/" id="kapittel-1-paragraf-6-ledd-1-punkt-3-ledd-1-punkt-2-ledd-1">engasjementer med andre kredittinstitusjoner som ikke inngår i disse institusjoners ansvarlige kapital</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/6/ledd/1/punkt/3/ledd/1/punkt/3/" id="kapittel-1-paragraf-6-ledd-1-punkt-3-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/6/ledd/1/punkt/3/ledd/1/punkt/3/ledd/1/" id="kapittel-1-paragraf-6-ledd-1-punkt-3-ledd-1-punkt-3-ledd-1">engasjementer med eller garantert av finansinstitusjon i samme konsern, med unntak av engasjementer som nevnt i nr. 1 bokstav e), dersom selskapene er undergitt tilsyn på konsolidert grunnlag.</article></article></li></ul></article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/6/ledd/1/punkt/4/" id="kapittel-1-paragraf-6-ledd-1-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/6/ledd/1/punkt/4/ledd/1/" id="kapittel-1-paragraf-6-ledd-1-punkt-4-ledd-1">Engasjementer med risikovekt 100 prosent:</article><article class="legalP" data-absoluteaddress="/kapittel/1/paragraf/6/ledd/1/punkt/4/ledd/2/" id="kapittel-1-paragraf-6-ledd-1-punkt-4-ledd-2">Øvrige engasjementer, unntatt rente- og valutarelaterte instrumenter, medregnes i beregningsgrunnlaget for samlet engasjement med sin nominelle verdi.</article><article class="legalP" data-absoluteaddress="/kapittel/1/paragraf/6/ledd/1/punkt/4/ledd/3/" id="kapittel-1-paragraf-6-ledd-1-punkt-4-ledd-3">Rente- og valutarelaterte instrumenter medregnes i samlet engasjement med det beløp som fremkommer ved å legge til grunn den konverteringsmetode som er fastsatt i § 6 i forskrift 22. oktober 1990 nr. 875 om minstekrav til kapitaldekning i finansinstitusjoner og verdipapirforetak, men uten å foreta vekting for medkontrahentsrisiko</article><article class="legalP" data-absoluteaddress="/kapittel/1/paragraf/6/ledd/1/punkt/4/ledd/4/" id="kapittel-1-paragraf-6-ledd-1-punkt-4-ledd-4">Dersom fordringer på en kunde er garantert av en tredje part, kan Kredittilsynet bestemme at slike fordringer helt eller delvis bare skal regnes som engasjement overfor garantisten.</article></article></li></ul></article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-04-23-376/KAPITTEL_2" data-partID="k2"><h2>Kapittel 2. Særregler for beregning av engasjementer i handelsporteføljen</h2><article class="legalArticle" data-lovdata-URL="LTI/forskrift/1997-04-23-376/§7" data-name="§7" data-partID="§7" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Bestemmelsene i dette kapittel gjelder institusjoner som skal beregne kapitalkrav til dekning av posisjonsrisiko og oppgjørs- og motpartsrisiko etter reglene i CAD-forskriften.</article></article><article class="legalArticle" data-lovdata-URL="LTI/forskrift/1997-04-23-376/§8" data-name="§8" data-partID="§8" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beregning av engasjementer i handelsporteføljen</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Bestemmelsene i denne forskriftens §§ 5 og 6 gjelder med de endringer som følger av annet og tredje ledd og §§ 9, 10 og 11.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Engasjementer med enkeltkunder knyttet til handelsporteføljen skal beregnes ved summering av følgende komponenter:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">differansen mellom institusjonens lange og korte posisjoner i finansielle instrumenter utstedt av vedkommende kunde, dersom denne er positiv,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">nettoposisjoner i emisjoner, redusert med faktorene som nevnt i § 6-1 i CAD-forskriften,</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">engasjementer knyttet til uoppgjorte transaksjoner, gjenkjøpsavtaler og lån av verdipapirer, jf. CAD-forskriften kapittel 7. Engasjementene skal ikke korrigeres for den risikovekt som gjelder for vedkommende motpart.</article></article></li></ul></article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Summen av alle handelsportefølje-engasjementene skal legges sammen med de øvrige engasjementene med samme kunde.</article></article><article class="legalArticle" data-lovdata-URL="LTI/forskrift/1997-04-23-376/§9" data-name="§9" data-partID="§9" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Overskridelse</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Differansen mellom summen av alle engasjementer med samme kunde, jf. § 8 siste ledd, og grensen i § 5 første ledd regnes som overskridelse etter denne forskrift.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Institusjonen kan overskride grensene i § 5 dersom overskridelsen utelukkende skyldes engasjementer som er knyttet til handelsporteføljen. Ved overskridelse må institusjonen oppfylle krav til supplerende ansvarlig kapital beregnet etter reglene i denne forskriftens § 10. Summen av handelsportefølje-engasjementer med en enkelt kunde kan likevel ikke overstige 500 prosent av institusjonens ansvarlige kapital.</article></article><article class="legalArticle" data-lovdata-URL="LTI/forskrift/1997-04-23-376/§10" data-name="§10" data-partID="§10" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Beregning av supplerende ansvarlig kapital ved overskridelse</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Overskridelse som nevnt i § 9 skal tilordnes engasjementer i handelsporteføljen etter reglene i denne paragraf. Engasjementene rangeres etter vektene for spesifikk posisjonsrisiko og/eller oppgjørs- og motpartsrisiko, slik at engasjementet med den høyeste vekten regnes med først. Hvert engasjement som inngår i overskridelsen multipliseres med den tilhørende risikovekt og en multiplikator lik 2. Summen av de vektede engasjementene utgjør beregningsgrunnlaget. Den supplerende ansvarlige kapitalen skal minst være lik 8 prosent av dette beregningsgrunnlaget.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Dersom overskridelsen har vart i mer enn ti dager, skal beregningsgrunnlaget etter første ledd omregnes ved å erstatte multiplikatoren med en multiplikator som følger av tabellen i vedlegget til denne forskriften. Engasjementene rangeres slik at engasjementet med høyest risikovekt multipliseres med den største multiplikatoren.</article></article><article class="legalArticle" data-lovdata-URL="LTI/forskrift/1997-04-23-376/§11" data-name="§11" data-partID="§11" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Grense for overskridelse summert over enkeltkunder</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Summen av overskridelser på enkeltkunder i handelsporteføljen som har vart i mer enn ti dager, skal ikke overstige 600 prosent av institusjonens ansvarlige kapital.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1997-04-23-376/KAPITTEL_3" data-partID="k3"><h2>Kapittel 3. Rapporteringskrav</h2><article class="legalArticle" data-lovdata-URL="LTI/forskrift/1997-04-23-376/§12" data-name="§12" data-partID="§12" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Rapportering</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">En institusjons store engasjementer og alle engasjementer som nevnt i § 6 nr. 1 bokstav e), skal rapporteres til Kredittilsynet minst en gang pr. år. I tillegg skal overskridelser som skyldes engasjementer som er knyttet til handelsporteføljen, rapporteres til Kredittilsynet. For hvert tilfelle der grensene er overskredet, skal overskridelsens omfang og navnet på den enkelte kunde rapporteres. Kredittilsynet kan fastsette nærmere regler om rapporteringen.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1997-04-23-376/KAPITTEL_4" data-partID="k4"><h2>Kapittel 4. Ikrafttreden og overgangsregler</h2><article class="legalArticle" data-lovdata-URL="LTI/forskrift/1997-04-23-376/§13" data-name="§13" data-partID="§13" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Denne forskrift trer i kraft 1. mai 1997.</article></article><article class="legalArticle" data-lovdata-URL="LTI/forskrift/1997-04-23-376/§14" data-name="§14" data-partID="§14" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Overgangsregler</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">For engasjementer inngått før 30. juni 1997, skal grensen som nevnt i § 5 første ledd være 40 prosent av ansvarlig kapital frem til 31. desember 1998, 35 prosent frem til 31. desember 1999 og 30 prosent frem til 31. desember 2000.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Har institusjonen før 1. mai 1997 med bindende avtale ytet kreditt med forfall 31. desember 2001 eller senere, kan kreditten likevel videreføres inntil opprinnelig avtalt forfall.</article></article></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1997-04-23-376/KAPITTEL_5" data-partID="k5"><h2>Vedlegg</h2><article class="defaultP"><table><thead><tr><th data-text-align="left" data-vertical-align="top">Overskridelse i prosent av ansvarlig kapital</th><th data-text-align="center" data-vertical-align="top">Multiplikator</th></tr></thead><tbody><tr><td data-text-align="left" data-vertical-align="top">inntil 40 prosent</td><td data-text-align="center" data-vertical-align="top">2</td></tr><tr><td data-text-align="left" data-vertical-align="top">mellom 40 og 60 prosent</td><td data-text-align="center" data-vertical-align="top">3</td></tr><tr><td data-text-align="left" data-vertical-align="top">mellom 60 og 80 prosent</td><td data-text-align="center" data-vertical-align="top">4</td></tr><tr><td data-text-align="left" data-vertical-align="top">mellom 80 og 100 prosent</td><td data-text-align="center" data-vertical-align="top">5</td></tr><tr><td data-text-align="left" data-vertical-align="top">mellom 100 og 250 prosent</td><td data-text-align="center" data-vertical-align="top">6</td></tr><tr><td data-text-align="left" data-vertical-align="top">over 250 prosent</td><td data-text-align="center" data-vertical-align="top">9</td></tr></tbody></table></article></section></main></body></html>