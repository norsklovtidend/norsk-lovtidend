<!DOCTYPE html><html lang="no"><head><title>Forskrift om endring i forskrift om unntak fra bestått-kravet i teori i lov om fagopplæring i arbeidslivet §§ 13 og 19.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">FOR-1997-06-12-598</dd><dt class="dokid">DokumentID</dt><dd class="dokid">LTI/forskrift/1997-06-12-598</dd><dt class="ministry">Departement</dt><dd class="ministry"><ul><li>Kirke-, utdannings- og forskningsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 15</dd><dt class="dateInForce">I kraft fra</dt><dd class="dateInForce">1997-06-12</dd><dt class="changesToDocuments">Endrer</dt><dd class="changesToDocuments"><ul><li>forskrift/1997-04-28-4147</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-05-23-13/§13</li><li>lov/1980-05-23-13/§19</li></ul></dd><dt class="dateOfPublication">Kunngjort</dt><dd class="dateOfPublication">1997-07-09</dd><dt class="title">Tittel</dt><dd class="title">Forskrift om endring i forskrift om unntak fra bestått-kravet i teori i lov om fagopplæring i arbeidslivet §§ 13 og 19.</dd><dt class="miscInformation">Annet om dokumentet</dt><dd class="miscInformation">Fastsatt av Kirke-, utdannings- og forskningsdepartementet 12. juni 1997 med hjemmel i lov 23. mai 1980 nr. 13 om fagopplæring i arbeidslivet § 13 og § 19.</dd><dt class="refid">RefID</dt><dd class="refid">forskrift/1997-06-12-598</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om unntak fra bestått-kravet i teori i lov om fagopplæring i arbeidslivet §§ 13 og 19.<ul class="tocSubUl"><li>I<ul class="tocSubUl"><li>§ 1. Forskriftens virkeområde</li><li>§ 2. Bestått-krav i felles allmenne fag for å kunne framstille seg til fag-/svenneprøve</li><li>§ 3. Bestått-krav i yrkesteori for å kunne framstille seg til fag-/svenneprøve</li><li>§ 4. Bestått-krav i felles allmenne fag før fag-/svennebrev kan utstedes</li><li>§ 5. Klage</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-12-598" id="dokument"><h1>Forskrift om endring i forskrift om unntak fra bestått-kravet i teori i lov om fagopplæring i arbeidslivet §§ 13 og 19.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-06-12-598/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">Kirke-, utdannings- og forskningsdepartementet har fastsatt endringer i forskrift av 28. april 1997 om unntak fra bestått-kravet i teori i lov om fagopplæring i arbeidslivet §§ 13 og 19. Forskriften er ikke tidligere kunngjort og lyder i sin helhet:</article><article class="legalArticle" data-lovdata-URL="LTI/forskrift/1997-06-12-598/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften omhandler unntak fra kravet om bestått teoriopplæring med godkjent resultat for å kunne framstille seg til fag-/svenneprøvens praktiske del og for å kunne få utstedt fag-/svennebrev, jf lov om fagopplæring i arbeidslivet § 13 første ledd og § 19 annet ledd.</article></article><article class="legalArticle" data-lovdata-URL="LTI/forskrift/1997-06-12-598/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Bestått-krav i felles allmenne fag for å kunne framstille seg til fag-/svenneprøve</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Før den praktiske del av fag-/svenneprøven kan avlegges skal lærlingen/eleven som hovedregel ha gjennomført den pliktige teoriopplæringen som er fastsatt for lærefaget med godkjent resultat, jf lovens § 13. Dette gjelder også felles allmenne fag.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Lærling/elev som ikke har bestått i inntil to av de felles allmenne fagene som inngår i fag- og timefordelingen for lærefaget, kan likevel få framstille seg til fag-/svenneprøvens praktiske del.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Fylkeskommunen v/yrkesopplæringsnemnda skal gjøre bedriftene oppmerksom på unntaksmulighetene når kontrakt tegnes.</article><article class="legalP" data-absoluteaddress="/kapittel/1/paragraf/2/ledd/4/" id="kapittel-1-paragraf-2-ledd-4">Lærlingen/eleven må framstille seg til ny eksamen og med godkjent resultat innen to år etter at den praktiske del av prøven er avlagt for at fag-/svennebrev skal kunne utstedes.</article></article><article class="legalArticle" data-lovdata-URL="LTI/forskrift/1997-06-12-598/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Bestått-krav i yrkesteori for å kunne framstille seg til fag-/svenneprøve</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Før den praktiske del av fag-/svenneprøven kan avlegges, skal lærlingen/eleven som hovedregel, ha gjennomført den pliktige teoriopplæringen som er fastsatt for lærefaget med godkjent resultat, jf lovens § 13.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">I enkelte fag er det forutsatt i læreplanen for faget at det skal være læretid i bedrift (verdiskaping) etter gjennomført videregående kurs II. Dersom det ikke har vært mulig for fylkeskommunen å tilby læreplass i bedrift, skal fag-/svenneprøve arrangeres etter avsluttet videregående kurs II. Elever i disse fag som ikke har bestått den eksamen som omfatter teorien som inngår i læreplanen for lærefaget i videregående kurs II, skal likevel få framstille seg til fag-/svenneprøvens praktiske del.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Eleven må framstille seg til ny yrkesteoretisk eksamen og med godkjent resultat innen to år for at fag-/svennebrev skal kunne utstedes. Dersom dette kravet ikke oppfylles, vil kandidaten bli henvist til eventuell ny fag-/svenneprøve (teoretisk del og praktisk del) som privatist, jf lovens § 20.</article></article><article class="legalArticle" data-lovdata-URL="LTI/forskrift/1997-06-12-598/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Bestått-krav i felles allmenne fag før fag-/svennebrev kan utstedes</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Før fag-/svennebrev kan utstedes må som hovedregel, både den teoretiske og den praktiske delen av fag-/svenneprøven være bestått, jf lovens § 19.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Lærling/elev som ikke har bestått i inntil to av de felles allmenne fagene som inngår i fag- og timefordelingen for lærefaget, kan likevel i særskilte tilfeller få utstedt fag-/svennebrev.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Samtykke til slikt unntak kan gis når lærlingen/eleven<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/4/ledd/3/punkt/1/" id="kapittel-1-paragraf-4-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/4/ledd/3/punkt/1/ledd/1/" id="kapittel-1-paragraf-4-ledd-3-punkt-1-ledd-1">har vært fritatt for vurdering i faget/fagene i grunnskolen</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/4/ledd/3/punkt/2/" id="kapittel-1-paragraf-4-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/4/ledd/3/punkt/2/ledd/1/" id="kapittel-1-paragraf-4-ledd-3-punkt-2-ledd-1">har vært fritatt for vurdering i faget/fagene i den videregående skolen, jf forskrift om eksamen, fag-/svenneprøve, vurdering, dokumentasjon og klage over karakter og prøvebedømmelse i videregående opplæring 26. juni 1995 nr. 676 § 2-7</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/4/ledd/3/punkt/3/" id="kapittel-1-paragraf-4-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/4/ledd/3/punkt/3/ledd/1/" id="kapittel-1-paragraf-4-ledd-3-punkt-3-ledd-1">har spesifikke lærevansker (f.eks. store lese- og skrivevansker eller store matematikkvansker).</article><article class="legalP" data-absoluteaddress="/kapittel/1/paragraf/4/ledd/3/punkt/3/ledd/2/" id="kapittel-1-paragraf-4-ledd-3-punkt-3-ledd-2">Slike vansker kan også vurderes etter at standpunktkarakter er satt eller eksamen har vært avholdt.</article></article></li></ul></article><article class="legalP" data-absoluteaddress="/kapittel/1/paragraf/4/ledd/4/" id="kapittel-1-paragraf-4-ledd-4">I de lærefag der det er knyttet offentlig nasjonal eller internasjonal sertifisering til et utstedt fag-/svennebrev, kan det ikke gis dispensasjoner i strid med slike sertifiseringsbestemmelser.</article><article class="legalP" data-absoluteaddress="/kapittel/1/paragraf/4/ledd/5/" id="kapittel-1-paragraf-4-ledd-5">Før søknad om dispensasjon behandles, skal det foreligge uttalelse fra sakkyndig instans som dokumenterer at vilkårene er oppfylt. Dokumentasjonen må være av nyere dato. Sakkyndig instans er i denne sammenheng den pedagogisk-psykologiske rådgivningstjenesten etter lov om videregående opplæring § 11.</article><article class="legalP" data-absoluteaddress="/kapittel/1/paragraf/4/ledd/6/" id="kapittel-1-paragraf-4-ledd-6">Unntak etter bestemmelsene i denne paragrafen kan innvilges av fylkeskommunen v/yrkesopplæringsnemnda med konkret vurdering i det enkelte tilfelle tidligst i forbindelse med overgangen til læreforhold. Det kan ikke gis forhåndstilsagn om dispensasjon i henhold til forskriften.</article><article class="legalP" data-absoluteaddress="/kapittel/1/paragraf/4/ledd/7/" id="kapittel-1-paragraf-4-ledd-7">Vedtak etter annet ledd treffes av fylkeskommunen v/yrkesopplæringsnemnda.</article></article><article class="legalArticle" data-lovdata-URL="LTI/forskrift/1997-06-12-598/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Klage</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Klage over vedtak etter § 3 fjerde ledd og § 4 sjette ledd avgjøres av en fylkeskommunal klagenemnd, jf forvaltningslovens § 28.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-06-12-598/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft 12. juni 1997.</article></section></main></body></html>