<!DOCTYPE html><html lang="no"><head><title>Forskrift om forbud mot omsetning av tyggeben.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:41</dd><dt class="legacyID">Datokode</dt><dd class="legacyID">FOR-1997-04-16-409</dd><dt class="dokid">DokumentID</dt><dd class="dokid">LTI/forskrift/1997-04-16-409</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 11</dd><dt class="dateInForce">I kraft fra</dt><dd class="dateInForce">1997-04-16</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§3</li><li>lov/1962-06-08-4/§5</li></ul></dd><dt class="dateOfPublication">Kunngjort</dt><dd class="dateOfPublication">1997-06-06</dd><dt class="title">Tittel</dt><dd class="title">Forskrift om forbud mot omsetning av tyggeben.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 16. april 1997 med hjemmel i lov av 8. juni 1962 nr. 4 om tiltak mot dyresjukdommer (husdyrloven) § 3 og § 5.</dd><dt class="refid">RefID</dt><dd class="refid">forskrift/1997-04-16-409</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forbud mot omsetning av tyggeben.<ul class="tocSubUl"><li>§ 1. Formål</li><li>§ 2. Virkeområde og definisjoner</li><li>§ 3. Prøvetaking</li><li>§ 4. Forbud mot omsetning</li><li>§ 5. Avhending</li><li>§ 6. Kostnader</li><li>§ 7. Dispensasjon</li><li>§ 8. Straffebestemmelse</li><li>§ 9. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-16-409" id="dokument"><h1>Forskrift om forbud mot omsetning av tyggeben.</h1><article class="legalArticle" data-lovdata-URL="LTI/forskrift/1997-04-16-409/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Formålet med denne forskriften er å forebygge spredning av salmonellabakterier i forbindelse med omsetning av tyggeben.</article></article><article class="legalArticle" data-lovdata-URL="LTI/forskrift/1997-04-16-409/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde og definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriften gjelder for all omsetning av tyggeben i Norge.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med tyggeben menes fôr til kjæledyr fremstilt av tørket hud fra pattedyr.</article></article><article class="legalArticle" data-lovdata-URL="LTI/forskrift/1997-04-16-409/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Prøvetaking</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det kan tas prøver av alle partier med tyggeben uten hensyn til opprinnelse. Prøver skal tas ut av offentlig veterinær. Fra det enkelte parti skal det tas ut et antall prøver som er tilstrekkelig til å påvise en andel av infiserte tyggeben i det enkelte parti på 5% med et konfidensnivå på 95%. For mindre partier kan kravet til konfidensnivå reduseres. Statens dyrehelsetilsyn fastsetter nærmere retningslinjer for prøvetakingen.</article></article><article class="legalArticle" data-lovdata-URL="LTI/forskrift/1997-04-16-409/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Forbud mot omsetning</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det er forbudt å omsette tyggeben fra partier som er infisert av salmonella.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Det er forbudt å omsette tyggeben som er produsert i land utenfor EØS og innført til Norge før 20. november 1996 med mindre tyggebena stammer fra et parti som har blitt undersøkt med hensyn på salmonella med negativt resultat. Undersøkelse skal være foretatt ved offentlig godkjent laboratorium innen EØS, og attest for slik undersøkelse med angivelse av prøveresultat skal kunne fremvises på forespørsel.</article></article><article class="legalArticle" data-lovdata-URL="LTI/forskrift/1997-04-16-409/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Avhending</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tyggeben som omfattes av forbudet i § 4 og tyggeben fra partier som tester positivt for salmonella, skal behandles i henhold til bestemmelsene i forskrift av 13 . juli 1994 nr. 723 om transport av animalsk avfall og anlegg som behandler animalsk avfall.</article></article><article class="legalArticle" data-lovdata-URL="LTI/forskrift/1997-04-16-409/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Kostnader</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kostnader som påløper i forbindelse med prøvetaking og undersøkelse av partier som omhandles i § 4 annet ledd og alle utgifter til avhending etter § 5, er den enkelte operatørs ansvar. Øvrige kostnader knyttet til prøvetaking og undersøkelse dekkes av det offentlige.</article></article><article class="legalArticle" data-lovdata-URL="LTI/forskrift/1997-04-16-409/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Statens dyrehelsetilsyn kan dispensere fra reglene i denne forskrift og sette vilkår for slik dispensasjon.</article></article><article class="legalArticle" data-lovdata-URL="LTI/forskrift/1997-04-16-409/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straffebestemmelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Overtredelse av bestemmelsene i denne forskrift er straffbart, jfr. husdyrlovens § 19.</article></article><article class="legalArticle" data-lovdata-URL="LTI/forskrift/1997-04-16-409/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskriften trer i kraft straks.</article></article></main></body></html>