<!DOCTYPE html><html lang="no"><head><title>Forskrift om tjenesteordning og instruks for generaladvokaten og krigsadvokatene.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:15</dd><dt class="legacyID">Datokode</dt><dd class="legacyID">FOR-1997-06-13-581</dd><dt class="dokid">DokumentID</dt><dd class="dokid">LTI/forskrift/1997-06-13-581</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 14</dd><dt class="dateInForce">I kraft fra</dt><dd class="dateInForce">1997-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1981-05-22-25/§477</li><li>lov/1988-05-20-32/§49</li></ul></dd><dt class="dateOfPublication">Kunngjort</dt><dd class="dateOfPublication">1997-07-08</dd><dt class="title">Tittel</dt><dd class="title">Forskrift om tjenesteordning og instruks for generaladvokaten og krigsadvokatene.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 13. juni 1997 med hjemmel i lov av 22. mai 1981 nr. 25 om rettergangsmåten i straffesaker § 477 og lov av 20. mai 1988 nr. 32 om militær disiplinærmyndighet § 49 annet ledd. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1997-06-13-581</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tjenesteordning og instruks for generaladvokaten og krigsadvokatene.<ul class="tocSubUl"><li>Kapittel I Tjenesteordning for generaladvokaten og krigsadvokatene<ul class="tocSubUl"><li>§ 1. Generelt</li><li>§ 2. Fredstid</li><li>§ 3. Mobiliseringspliktige krigsadvokater</li><li>§ 4. Rang og tjenestested i krigstid</li><li>§ 5. Stedlig kompetanse for krigsadvokatene og hjelpekrigsadvokatene</li><li>§ 6. Krigsadvokatfullmektiger</li><li>§ 7. Rett til administrativ forpleining</li></ul></li><li>Kapittel II Instruks for generaladvokaten og krigsadvokatene<ul class="tocSubUl"><li>§ 8. Generaladvokaten</li><li>§ 9. Generaladvokaten og krigsadvokatenes alminnelige oppgaver</li><li>§ 10. Saksbehandling</li><li>§ 11. Utførelse av aktorater</li><li>§ 12. Veiledning og opplæring</li><li>§ 13. Forberedelse til mobilisering</li><li>§ 14. Reiser og representasjon internasjonalt</li><li>§ 15. Journal</li><li>§ 16. Statistikkføring og årsrapport</li><li>§ 17. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1997-06-13-581" id="dokument"><h1>Forskrift om tjenesteordning og instruks for generaladvokaten og krigsadvokatene.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-06-13-581/KAPITTEL_1" data-partID="k1"><h2>Kapittel I Tjenesteordning for generaladvokaten og krigsadvokatene</h2><article class="legalArticle" data-lovdata-URL="LTI/forskrift/1997-06-13-581/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Generelt</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Generaladvokaten og krigsadvokatene er administrativt underlagt Justisdepartementet.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Betegnelsen krigsadvokat omfatter i denne forskrift både førstekrigsadvokater, krigsadvokater og hjelpekrigsadvokater hvor ikke annet framgår.</article></article><article class="legalArticle" data-lovdata-URL="LTI/forskrift/1997-06-13-581/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Fredstid</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I fredstid beskikkes fast ansatte krigsadvokater for Sør-Norge og Nord-Norge, i et antall departementet fastsetter.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Justisdepartementet fastsetter tjenestested.</article></article><article class="legalArticle" data-lovdata-URL="LTI/forskrift/1997-06-13-581/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Mobiliseringspliktige krigsadvokater</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Justisdepartementet beskikker et antall førstekrigsadvokater, krigsadvokater og hjelpekrigsadvokater med plikt til å tjenestegjøre under mobilisering. Generaladvokaten skal normalt uttale seg før beskikkelse skjer.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">De mobiliseringspliktige krigsadvokater plikter i fredstid å delta i øvelser og behandle enkelte disiplinærsaker og påtalesaker etter generaladvokatens eller krigsadvokatens bestemmelse.</article></article><article class="legalArticle" data-lovdata-URL="LTI/forskrift/1997-06-13-581/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Rang og tjenestested i krigstid</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Generaladvokaten og krigsadvokatene innehar militær mobiliseringsgrad som til enhver tid er fastsatt av Forsvarssjefen eller den han bemyndiger.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Justisdepartementet fastsetter tjenestested.</article></article><article class="legalArticle" data-lovdata-URL="LTI/forskrift/1997-06-13-581/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Stedlig kompetanse for krigsadvokatene og hjelpekrigsadvokatene</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Førstekrigsadvokatene, krigsadvokatene og hjelpekrigsadvokatene behandler saker fra alle militære avdelinger eller enheter som befinner seg innen de regioner de er beskikket for tjeneste.</article></article><article class="legalArticle" data-lovdata-URL="LTI/forskrift/1997-06-13-581/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krigsadvokatfullmektiger</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Generaladvokaten kan beskikke krigsadvokatfullmektig for et begrenset tidsrom eller begrenset oppdrag. Fullmektigen står under tilsyn av førstekrigsadvokat eller krigsadvokat og behandler saker etter deres bestemmelse.</article><article class="legalP" data-absoluteaddress="/kapittel/1/paragraf/6/ledd/2/" id="kapittel-1-paragraf-6-ledd-2">Krigsadvokatfullmektiger kan ikke utferdige forelegg i straffesaker eller føre kontroll med refselser etter lov om militær disiplinærmyndighet.</article></article><article class="legalArticle" data-lovdata-URL="LTI/forskrift/1997-06-13-581/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Rett til administrativ forpleining</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Generaladvokaten og krigsadvokatene har i krigstid i nødvendig utstrekning rett til administrativ forpleining ved forsvaret.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-06-13-581/KAPITTEL_2" data-partID="k2"><h2>Kapittel II Instruks for generaladvokaten og krigsadvokatene</h2><article class="legalArticle" data-lovdata-URL="LTI/forskrift/1997-06-13-581/§8" data-name="§8" data-partID="§8" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Generaladvokaten</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Generaladvokaten skal lede og føre tilsyn med krigsadvokatene. Generaladvokaten er ansvarlig for nødvendig opplæring av krigsadvokatene og for å gi retningslinjer og veiledning i faglige spørsmål.</article></article><article class="legalArticle" data-lovdata-URL="LTI/forskrift/1997-06-13-581/§9" data-name="§9" data-partID="§9" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Generaladvokaten og krigsadvokatenes alminnelige oppgaver</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Generaladvokaten og krigsadvokatene bistår de militære sjefer ved etterforsking av disiplinærsaker og fører tilsyn med utøvelsen av disiplinærmyndigheten, slik det følger av lov om militær disiplinærmyndighet 20. mai 1988 nr 32 og tilhørende disiplinærreglement.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Generaladvokaten og krigsadvokatene utfører oppgaver tillagt påtalemyndigheten i militære straffesaker slik det følger av lov om rettergangsmåten i straffesaker 22. mai 1981 nr 25 kap 35 og reglene i påtaleinstruksen.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Generaladvokaten og krigsadvokatene skal dessuten:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/2/paragraf/2/ledd/3/punkt/1/" id="kapittel-2-paragraf-2-ledd-3-punkt-1"><span class="data-originalId">a)</span><article class="legalP" data-absoluteaddress="/kapittel/2/paragraf/2/ledd/3/punkt/1/ledd/1/" id="kapittel-2-paragraf-2-ledd-3-punkt-1-ledd-1">etter anmodning fra militære sjefer gi uttalelse i saker vedrørende militær disiplinær- og strafferett,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/2/paragraf/2/ledd/3/punkt/2/" id="kapittel-2-paragraf-2-ledd-3-punkt-2"><span class="data-originalId">b)</span><article class="legalP" data-absoluteaddress="/kapittel/2/paragraf/2/ledd/3/punkt/2/ledd/1/" id="kapittel-2-paragraf-2-ledd-3-punkt-2-ledd-1">gi uttalelse om militære ulykkessaker når det vurderes disiplinære eller strafferettslige reaksjoner som tilsier militærjurists medvirkning,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/2/paragraf/2/ledd/3/punkt/3/" id="kapittel-2-paragraf-2-ledd-3-punkt-3"><span class="data-originalId">c)</span><article class="legalP" data-absoluteaddress="/kapittel/2/paragraf/2/ledd/3/punkt/3/ledd/1/" id="kapittel-2-paragraf-2-ledd-3-punkt-3-ledd-1">etter anmodning fra Justisdepartementet og/eller Forsvarsdepartementet gi uttalelser om spørsmål av militærjuridisk art,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/2/paragraf/2/ledd/3/punkt/4/" id="kapittel-2-paragraf-2-ledd-3-punkt-4"><span class="data-originalId">d)</span><article class="legalP" data-absoluteaddress="/kapittel/2/paragraf/2/ledd/3/punkt/4/ledd/1/" id="kapittel-2-paragraf-2-ledd-3-punkt-4-ledd-1">henlede militær sjefs oppmerksomhet på forhold som bør etterforskes eller anmeldes til påtalemyndigheten, og</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/2/paragraf/2/ledd/3/punkt/5/" id="kapittel-2-paragraf-2-ledd-3-punkt-5"><span class="data-originalId">e)</span><article class="legalP" data-absoluteaddress="/kapittel/2/paragraf/2/ledd/3/punkt/5/ledd/1/" id="kapittel-2-paragraf-2-ledd-3-punkt-5-ledd-1">gi uttalelse om erstatningsrettslige spørsmål dersom det er aktuelt å fremme borgerlig rettskrav i forbindelse med en straffesak.</article></article></li></ul></article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Generaladvokaten og krigsadvokatene gir ellers innenfor sitt saksområde uttalelse til myndigheter etter behov.</article><article class="legalP" data-absoluteaddress="/kapittel/2/paragraf/2/ledd/5/" id="kapittel-2-paragraf-2-ledd-5">Generaladvokaten skal holde seg orientert om forhold i andre land og om utviklingen av rettsspørsmål som har betydning for hans funksjon.</article></article><article class="legalArticle" data-lovdata-URL="LTI/forskrift/1997-06-13-581/§10" data-name="§10" data-partID="§10" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Saksbehandling</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Generaladvokaten skal bistå forsvarssjefen og generalinspektørene. Krigsadvokatene skal bistå de militære sjefer innen de regioner de er beskikket for tjeneste. Fellesinstitusjoner utenfor Forsvarets Overkommando betjenes av krigsadvokatene for Sør-Norge. Norske enheter og avdelinger utenfor Norge bistås av krigsadvokatene for Sør-Norge eller etter generaladvokatens nærmere bestemmelse.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Generaladvokaten gir direktiver om krigsadvokatenes rutiner for saksbehandlingen.</article></article><article class="legalArticle" data-lovdata-URL="LTI/forskrift/1997-06-13-581/§11" data-name="§11" data-partID="§11" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Utførelse av aktorater</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Generaladvokaten og de fast tjenestegjørende krigsadvokater skal uten særskilt godtgjørelse utføre aktorater i militære straffesaker slik det følger av reglene i straffeprosessloven og påtaleinstruksen. Dette gjelder også saker som er forenet til felles behandling i medhold av straffeprosessloven § 465, eller i andre saker av militærjuridisk art etter høyere påtalemyndighets bestemmelse, jf straffeprosessloven § 76.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Generaladvokatene og krigsadvokatene kan pålegge de mobiliseringspliktige krigsadvokatene å utføre et begrenset antall aktorater i fredstid. Aktoreringen godtgjøres med salær iht salærforskrift fastsatt av Justisdepartementet.</article></article><article class="legalArticle" data-lovdata-URL="LTI/forskrift/1997-06-13-581/§12" data-name="§12" data-partID="§12" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Veiledning og opplæring</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Generaladvokaten og krigsadvokatene skal ved befaringer og besøk holde seg kjent med de stedlige vilkår for utøvelse av disiplinærmyndighet, og i nødvendig utstrekning gi veiledning til forsvarets personell om behandling av disiplinærsaker og straffesaker, og bistå ved opplæringstiltak.</article></article><article class="legalArticle" data-lovdata-URL="LTI/forskrift/1997-06-13-581/§13" data-name="§13" data-partID="§13" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Forberedelse til mobilisering</span></h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Generaladvokaten skal planlegge og forberede den militære disiplinær- og påtalemyndighets virksomhet i krig, i samråd med forsvaret, riksadvokaten og andre berørte myndigheter. Det skal utarbeides planer for disponering av personell, kommunikasjon, ressursbehov mv. Mobiliseringsplanene godkjennes av Justisdepartementet og Forsvarsdepartementet. De revideres hvert femte år eller oftere etter behov.</article></article><article class="legalArticle" data-lovdata-URL="LTI/forskrift/1997-06-13-581/§14" data-name="§14" data-partID="§14" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Reiser og representasjon internasjonalt</span></h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Generaladvokaten skal holde Forsvarsdepartementet og Justisdepartementet orientert om sine og krigsadvokatenes forestående reiser og representasjon av internasjonal karakter, av hensyn til samordning av internasjonale relasjoner. Det skal avgis rapport. Tilsvarende gjelder i nødvendig utstrekning overfor riksadvokaten.</article></article><article class="legalArticle" data-lovdata-URL="LTI/forskrift/1997-06-13-581/§15" data-name="§15" data-partID="§15" data-absoluteaddress="/kapittel/2/paragraf/8/" id="kapittel-2-paragraf-8"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Journal</span></h3><article class="legalP" data-absoluteaddress="/kapittel/2/paragraf/8/ledd/1/" id="kapittel-2-paragraf-8-ledd-1">Det skal føres journal over alle saker til behandling, herunder generelle uttalelser.</article></article><article class="legalArticle" data-lovdata-URL="LTI/forskrift/1997-06-13-581/§16" data-name="§16" data-partID="§16" data-absoluteaddress="/kapittel/2/paragraf/9/" id="kapittel-2-paragraf-9"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Statistikkføring og årsrapport</span></h3><article class="legalP" data-absoluteaddress="/kapittel/2/paragraf/9/ledd/1/" id="kapittel-2-paragraf-9-ledd-1">Generaladvokaten fører statistikk over refselser og andre disiplinærsaker og militære straffesaker.</article><article class="legalP" data-absoluteaddress="/kapittel/2/paragraf/9/ledd/2/" id="kapittel-2-paragraf-9-ledd-2">Generaladvokaten gir årlig rapport til Justisdepartementet over sin og krigsadvokatenes virksomhet, med gjenpart til Forsvarsdepartementet, Forsvarets Overkommando og riksadvokaten.</article></article><article class="legalArticle" data-lovdata-URL="LTI/forskrift/1997-06-13-581/§17" data-name="§17" data-partID="§17" data-absoluteaddress="/kapittel/2/paragraf/10/" id="kapittel-2-paragraf-10"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/2/paragraf/10/ledd/1/" id="kapittel-2-paragraf-10-ledd-1">Denne forskrift trer i kraft 1. juli 1997. Fra samme dag oppheves: Instruks gitt ved kgl.res. 28. september 1906 om utførelse av de til generaladvokatembetet hittil tillagte forretninger.</article></article></section></main></body></html>