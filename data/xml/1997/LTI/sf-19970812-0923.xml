<!DOCTYPE html><html lang="no"><head><title>Forskrift om endring i forskrift om bekjempelse av dyresjukdommer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:10</dd><dt class="legacyID">Datokode</dt><dd class="legacyID">FOR-1997-08-12-923</dd><dt class="dokid">DokumentID</dt><dd class="dokid">LTI/forskrift/1997-08-12-923</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 19</dd><dt class="dateInForce">I kraft fra</dt><dd class="dateInForce">1997-08-20</dd><dt class="changesToDocuments">Endrer</dt><dd class="changesToDocuments"><ul><li>forskrift/1995-03-06-237</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1962-06-08-4/§2</li><li>lov/1962-06-08-4/§3</li><li>lov/1962-06-08-4/§4</li><li>lov/1962-06-08-4/§5</li><li>lov/1962-06-08-4/§6</li><li>lov/1962-06-08-4/§7</li><li>lov/1962-06-08-4/§10</li><li>lov/1948-12-10-3/§12</li></ul></dd><dt class="dateOfPublication">Kunngjort</dt><dd class="dateOfPublication">1997-09-05</dd><dt class="title">Tittel</dt><dd class="title">Forskrift om endring i forskrift om bekjempelse av dyresjukdommer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 12. august 1997 med hjemmel i lov 8. juni 1962 nr. 4 om tiltak mot dyresjukdommer (husdyrloven) § 2, § 3, § 4, § 5, § 6, § 7 og § 10 og lov 10. desember 1948 nr. 3 om veterinærer m.v. § 12.</dd><dt class="refid">RefID</dt><dd class="refid">forskrift/1997-08-12-923</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring i forskrift om bekjempelse av dyresjukdommer.<ul class="tocSubUl"><li>I<ul class="tocSubUl"><li>§ 9. Flytting av småfe</li><li>§ 9a. Overtredelse av bestemmelsene om flytting av dyr</li><li>§ 10. Forbud mot å arrangere utstillinger</li><li>§ 10a. Avl</li><li>§ 10b. Nedtegninger av livdyrbevegelse</li><li>§ 10c. Meldeplikt til distriktsveterinær</li><li>§ 10d. Transport</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1997-08-12-923" id="dokument"><h1>Forskrift om endring i forskrift om bekjempelse av dyresjukdommer.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1997-08-12-923/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 6. mars 1995 nr. 237 om bekjempelse av dyresjukdommer gjøres følgende endringer:</article> <article class="defaultP" margin-top="true">§ 9 skal lyde:</article><article class="futureLegalArticle" data-name="§9" data-partID="§9" data-absoluteaddress="/kapittel/1/foreslåttparagraf/1/" id="kapittel-1-foreslåttparagraf-1"><span class="futureLegalArticleHeader"><span class="legalArticleValue">§ 9</span>. <span class="legalArticleTitle">Flytting av småfe</span></span><article class="legalP" data-absoluteaddress="/kapittel/1/foreslåttparagraf/1/ledd/1/" id="kapittel-1-foreslåttparagraf-1-ledd-1">Det er forbudt å føre småfe fra et fylke til et annet unntatt når dyra føres direkte til slakteri. Fylkesveterinæren i mottakerfylket kan dispensere og sette vilkår for dispensasjonen.</article><article class="legalP" data-absoluteaddress="/kapittel/1/foreslåttparagraf/1/ledd/2/" id="kapittel-1-foreslåttparagraf-1-ledd-2">Statens dyrehelsetilsyn kan gi forskrift om forbud mot å føre småfe mellom nærmere definerte soner.</article><article class="legalP" data-absoluteaddress="/kapittel/1/foreslåttparagraf/1/ledd/3/" id="kapittel-1-foreslåttparagraf-1-ledd-3">Det er forbudt å selge, kjøpe eller på annen måte overføre hunndyr av sau fra en besetning til en annen. Distriktsveterinæren i mottakerdistriktet kan dispensere og sette vilkår for dispensasjonen forutsatt at overføringen ikke er i strid med bestemmelsene ovenfor.</article></article> <article class="defaultP" margin-top="true">Ny § 9a skal lyde:</article><article class="futureLegalArticle" data-name="§9a" data-partID="§9a" data-absoluteaddress="/kapittel/1/foreslåttparagraf/2/" id="kapittel-1-foreslåttparagraf-2"><span class="futureLegalArticleHeader"><span class="legalArticleValue">§ 9a</span>. <span class="legalArticleTitle">Overtredelse av bestemmelsene om flytting av dyr</span></span><article class="legalP" data-absoluteaddress="/kapittel/1/foreslåttparagraf/2/ledd/1/" id="kapittel-1-foreslåttparagraf-2-ledd-1">Når det er grunn til å tro at småfe er overført i strid med § 9, kan fylkesveterinæren pålegge dyrene og eventuelle besetninger de har vært oppstallet i etter overføringen/flyttingen, en eller flere av de restriksjoner som er nevnt i § 13. Fylkesveterinæren kan også gi pålegg om at dyrene skal føres tilbake til fylket/sonen de kom fra.</article></article> <article class="defaultP" margin-top="true">§ 10 skal lyde:</article><article class="futureLegalArticle" data-name="§10" data-partID="§10" data-absoluteaddress="/kapittel/1/foreslåttparagraf/3/" id="kapittel-1-foreslåttparagraf-3"><span class="futureLegalArticleHeader"><span class="legalArticleValue">§ 10</span>. <span class="legalArticleTitle">Forbud mot å arrangere utstillinger</span></span><article class="legalP" data-absoluteaddress="/kapittel/1/foreslåttparagraf/3/ledd/1/" id="kapittel-1-foreslåttparagraf-3-ledd-1">Det er forbudt å arrangere utstilling for småfe. Distriktsveterinæren kan dispensere for utstilling av geiter, bukker og værer og sette vilkår for dispensasjonen.</article></article> <article class="defaultP" margin-top="true">Ny § 10a skal lyde:</article><article class="futureLegalArticle" data-name="§10a" data-partID="§10a" data-absoluteaddress="/kapittel/1/foreslåttparagraf/4/" id="kapittel-1-foreslåttparagraf-4"><span class="futureLegalArticleHeader"><span class="legalArticleValue">§ 10a</span>. <span class="legalArticleTitle">Avl</span></span><article class="legalP" data-absoluteaddress="/kapittel/1/foreslåttparagraf/4/ledd/1/" id="kapittel-1-foreslåttparagraf-4-ledd-1">Med avlsgruppe forstås i denne forskriften en samling besetninger som driver avlssamarbeid der småfe føres mellom besetningene i avlsøyemed (værring, værholdslag, bukkering m.v.).</article><article class="legalP" data-absoluteaddress="/kapittel/1/foreslåttparagraf/4/ledd/2/" id="kapittel-1-foreslåttparagraf-4-ledd-2">Det er forbudt å etablere nye eller utvide eksisterende avlsgrupper. Fylkesveterinæren kan dispensere fra forbudet og sette vilkår for dispensasjonen.</article><article class="legalP" data-absoluteaddress="/kapittel/1/foreslåttparagraf/4/ledd/3/" id="kapittel-1-foreslåttparagraf-4-ledd-3">Besetninger som deltar i etablerte avlsgrupper som omfattes av forbud gitt i medhold av § 9, må deles slik at alle besetninger i hver avlsgruppe hører til samme sone.</article><article class="legalP" data-absoluteaddress="/kapittel/1/foreslåttparagraf/4/ledd/4/" id="kapittel-1-foreslåttparagraf-4-ledd-4">Ingen besetning kan delta i mer enn én avlsgruppe for den aktuelle dyrearten.</article><article class="legalP" data-absoluteaddress="/kapittel/1/foreslåttparagraf/4/ledd/5/" id="kapittel-1-foreslåttparagraf-4-ledd-5">Etter 20. august 1997 kan besetning som deltar i avlsgruppe, rekruttere bare hanndyr som er født i og siden fødselen har vært oppstallet i besetning som deltar i avlsgruppen. Fylkesveterinæren kan dispensere og sette vilkår for dispensasjonen. Hanndyr som ved denne forskrifts ikrafttreden befinner seg innenfor avlsgruppen kan fortsatt brukes.</article><article class="legalP" data-absoluteaddress="/kapittel/1/foreslåttparagraf/4/ledd/6/" id="kapittel-1-foreslåttparagraf-4-ledd-6">Avlsvær som ikke er født i besetning innenfor avlsgruppen eller som har vært oppstallet i besetning utenfor avlsgruppen, skal oppstalles atskilt fra resten av besetningen i egen binge med tette delevegger og egen fôr- og drikkeplass.</article><article class="legalP" data-absoluteaddress="/kapittel/1/foreslåttparagraf/4/ledd/7/" id="kapittel-1-foreslåttparagraf-4-ledd-7">Avlsvær skal gå på eget sommerbeite atskilt fra annet småfe. Avlsværer fra en avlsgruppe skal ikke ha beitekontakt med hanndyr utenom avlsgruppen. For alle værer og geitebukker født før 15. april samme år gjelder likevel bestemmelsene i eller i medhold av lov 6. mars 1970 nr. 5 om avgrensing i retten til å sleppa hingstar, oksar, verar og geitebukkar på beite.</article><article class="legalP" data-absoluteaddress="/kapittel/1/foreslåttparagraf/4/ledd/8/" id="kapittel-1-foreslåttparagraf-4-ledd-8">Hvert enkelt hanndyr skal hele livet følges av et identitetskort hvor det fremgår hvor dyret har stått oppstallet hver enkelt sesong. Identitetskort skal beholdes av siste innehaver av hanndyret i 10 år etter at det er tatt ut av bruk/slaktet. Kortet skal forevises offentlig veterinær på anmodning. Plikten til oppbevaring gjelder også om dyreholdet opphører.</article></article> <article class="defaultP" margin-top="true">Ny § 10b skal lyde:</article><article class="futureLegalArticle" data-name="§10b" data-partID="§10b" data-absoluteaddress="/kapittel/1/foreslåttparagraf/5/" id="kapittel-1-foreslåttparagraf-5"><span class="futureLegalArticleHeader"><span class="legalArticleValue">§ 10b</span>. <span class="legalArticleTitle">Nedtegninger av livdyrbevegelse</span></span><article class="legalP" data-absoluteaddress="/kapittel/1/foreslåttparagraf/5/ledd/1/" id="kapittel-1-foreslåttparagraf-5-ledd-1">Dyreeier er ansvarlig for å føre fortegnelse over alle småfe som føres til eller fra egen besetning. Fortegnelsen skal angi dyrenes identitet (ørenummer), dato for overføringen, samt navn og adresse på den som overføringen skjer til/fra. Slike nedtegninger skal oppbevares i minst 10 år og forevises offentlig veterinær på anmodning. Plikten til oppbevaring gjelder også om dyreholdet opphører.</article><article class="legalP" data-absoluteaddress="/kapittel/1/foreslåttparagraf/5/ledd/2/" id="kapittel-1-foreslåttparagraf-5-ledd-2">Alle dyr som flyttes skal ha unikt ørenummer (besetnings- og individnummer).</article></article> <article class="defaultP" margin-top="true">Ny § 10c skal lyde:</article><article class="futureLegalArticle" data-name="§10c" data-partID="§10c" data-absoluteaddress="/kapittel/1/foreslåttparagraf/6/" id="kapittel-1-foreslåttparagraf-6"><span class="futureLegalArticleHeader"><span class="legalArticleValue">§ 10c</span>. <span class="legalArticleTitle">Meldeplikt til distriktsveterinær</span></span><article class="legalP" data-absoluteaddress="/kapittel/1/foreslåttparagraf/6/ledd/1/" id="kapittel-1-foreslåttparagraf-6-ledd-1">Eier og annen som har ansvar for dyrene, plikter å varsle distriktsveterinæren dersom scrapie ikke kan utelukkes som årsak når småfe dør eller viser tegn på sykdom med nervøse symptomer/kløe.</article></article> <article class="defaultP" margin-top="true">Ny § 10d skal lyde:</article><article class="futureLegalArticle" data-name="§10d" data-partID="§10d" data-absoluteaddress="/kapittel/1/foreslåttparagraf/7/" id="kapittel-1-foreslåttparagraf-7"><span class="futureLegalArticleHeader"><span class="legalArticleValue">§ 10d</span>. <span class="legalArticleTitle">Transport</span></span><article class="legalP" data-absoluteaddress="/kapittel/1/foreslåttparagraf/7/ledd/1/" id="kapittel-1-foreslåttparagraf-7-ledd-1">Samtransport av småfe fra besetninger fra forskjellige fylker og/eller forskjellige soner fastsatt i medhold av § 9 annet ledd, er forbudt. Unntak fra forbudet gjelder for dyr som skal føres direkte til slakteri.</article><article class="legalP" data-absoluteaddress="/kapittel/1/foreslåttparagraf/7/ledd/2/" id="kapittel-1-foreslåttparagraf-7-ledd-2">Transportmidlet skal før innlasting være rengjort og desinfisert.</article></article> <article class="defaultP" margin-top="true">§ 17 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Distriktsveterinæren skal forestå bekjempelsen. Veterinær som får mistanke om miltbrann, plikter å iverksette nødvendige tiltak, herunder tiltak nevnt i § 12, inntil distriktsveterinæren overtar ansvaret for bekjempelsen. I spesielle tilfeller kan fylkesveterinæren pålegge annen veterinær ansvar for å gjennomføre bekjempelsesarbeidet.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Egnet materiale skal sendes til Veterinærinstituttet for eventuell bekreftelse av diagnosen, jfr. retningslinjer for bekjempelse av miltbrann.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">For øvrig skal følgende tiltak iverksettes:<ul class="defaultList"><li data-li-identifier="a." data-name="a."><article class="listArticle" data-absoluteaddress="/kapittel/1/ledd/4/punkt/1/" id="kapittel-1-ledd-4-punkt-1"><span class="data-originalId">a.</span><article class="legalP" data-absoluteaddress="/kapittel/1/ledd/4/punkt/1/ledd/1/" id="kapittel-1-ledd-4-punkt-1-ledd-1">Sjuke og døde dyr der det er mistanke om miltbrann skal straks isoleres fra andre dyr. Der dyr er oppstallet på bås, skal nabodyrene flyttes og isoleres. Dyr som er funnet sjukt på beite kan bringes i hus dersom distriktsveterinæren eller ansvarshavende veterinær finner at dette er tilrådelig ut fra smittemessige vurderinger.</article></article></li><li data-li-identifier="b." data-name="b."><article class="listArticle" data-absoluteaddress="/kapittel/1/ledd/4/punkt/2/" id="kapittel-1-ledd-4-punkt-2"><span class="data-originalId">b.</span><article class="legalP" data-absoluteaddress="/kapittel/1/ledd/4/punkt/2/ledd/1/" id="kapittel-1-ledd-4-punkt-2-ledd-1">Sjuke og døde dyr der det er mistanke om miltbrann skal beskyttes mot åtseldyr og insekter.</article></article></li><li data-li-identifier="c." data-name="c."><article class="listArticle" data-absoluteaddress="/kapittel/1/ledd/4/punkt/3/" id="kapittel-1-ledd-4-punkt-3"><span class="data-originalId">c.</span><article class="legalP" data-absoluteaddress="/kapittel/1/ledd/4/punkt/3/ledd/1/" id="kapittel-1-ledd-4-punkt-3-ledd-1">Uvedkommende personer skal holdes borte fra dyret/kadaveret.</article></article></li><li data-li-identifier="d." data-name="d."><article class="listArticle" data-absoluteaddress="/kapittel/1/ledd/4/punkt/4/" id="kapittel-1-ledd-4-punkt-4"><span class="data-originalId">d.</span><article class="legalP" data-absoluteaddress="/kapittel/1/ledd/4/punkt/4/ledd/1/" id="kapittel-1-ledd-4-punkt-4-ledd-1">Person som har vært i nærheten av sjuke og døde dyr der det er mistanke om miltbrann, skal så vidt mulig holde seg borte fra andre dyr.</article></article></li><li data-li-identifier="e." data-name="e."><article class="listArticle" data-absoluteaddress="/kapittel/1/ledd/4/punkt/5/" id="kapittel-1-ledd-4-punkt-5"><span class="data-originalId">e.</span><article class="legalP" data-absoluteaddress="/kapittel/1/ledd/4/punkt/5/ledd/1/" id="kapittel-1-ledd-4-punkt-5-ledd-1">Melkeleveranse fra besetningen til meieri skal stoppes.</article></article></li><li data-li-identifier="f." data-name="f."><article class="listArticle" data-absoluteaddress="/kapittel/1/ledd/4/punkt/6/" id="kapittel-1-ledd-4-punkt-6"><span class="data-originalId">f.</span><article class="legalP" data-absoluteaddress="/kapittel/1/ledd/4/punkt/6/ledd/1/" id="kapittel-1-ledd-4-punkt-6-ledd-1">Det er forbudt å føre dyr bort fra eller sette nye dyr inn i besetningen.</article></article></li><li data-li-identifier="g." data-name="g."><article class="listArticle" data-absoluteaddress="/kapittel/1/ledd/4/punkt/7/" id="kapittel-1-ledd-4-punkt-7"><span class="data-originalId">g.</span><article class="legalP" data-absoluteaddress="/kapittel/1/ledd/4/punkt/7/ledd/1/" id="kapittel-1-ledd-4-punkt-7-ledd-1">Husdyrrom, utstyr og redskap som har vært i kontakt med dyr der det er mistanke om miltbrann, skal umiddelbart etter at dyret/kadaveret er fjernet, rengjøres og desinfiseres.</article></article></li></ul></article> <article class="defaultP" margin-top="true">§ 21 skal lyde:</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Når det i en besetning er mistanke om eller påvist scrapie, bestemmer Statens dyrehelsetilsyn hvilke prøver som skal tas ut, hvordan prøveuttaket skal skje og den videre håndtering av prøvene. Ved nedslakting skal tilsynsveterinær ved slakteri ta ut prøver som skal sendes til Veterinærinstituttet.</article> <article class="defaultP" margin-top="true">§ 22 skal lyde:</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Når scrapie er påvist eller det er mistanke om forekomst av scrapiesmitte i en besetning, kan Statens dyrehelsetilsyn treffe vedtak om nedslakting av besetningen. Statens dyrehelsetilsyn kan også gi pålegg om at småfe som er solgt ut av besetningen, og avkom av dyr solgt ut av besetningen, blir avlivet og destruert.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Statens dyrehelsetilsyn kan videre pålegge tiltak for å fjerne mulige smittestoff, herunder dekontaminering av bygninger, redskaper, fôr, utstyr m.v., om nødvendig ved hjelp av brenning.</article> <article class="defaultP" margin-top="true">§ 23 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Etter nedslakting av besetning etter § 22, skal husdyrrom stå tomme i minst to år etter avsluttet rengjøring og desinfeksjon. Ved gjenoppstart med småfe skal dyrene være yngre enn 1 år, og de skal kjøpes inn fra områder hvor scrapie ikke er påvist. Fylkesveterinæren kan gi dispensasjon med hensyn til alder på dyra når alle kjøpes fra samme besetning. Fylkesveterinæren kan tillate at det holdes andre dyreslag enn småfe på gården.</article> <article class="defaultP" margin-top="true">§ 26 skal lyde:</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">I besetning som er pålagt restriksjoner, skal det tas årlige blodprøver av alle dyr eldre enn 1 1/2 år for undersøkelse av antistoffer mot mædivirus ved Veterinærinstituttet. Fylkesveterinæren kan dispensere fra dette kravet. Distriktsveterinæren er ansvarlig for prøveuttak.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1997-08-12-923/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft 20. august 1997.</article></section></main></body></html>