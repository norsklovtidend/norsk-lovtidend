<!DOCTYPE html><html lang="no"><head><title>Lov om tilsyn med erverv i dagspresse og kringkasting.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:12</dd><dt class="legacyID">Datokode</dt><dd class="legacyID">LOV-1997-06-13-53</dd><dt class="dokid">DokumentID</dt><dd class="dokid">LTI/lov/1997-06-13-53</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 14</dd><dt class="dateInForce">I kraft fra</dt><dd class="dateInForce">Kongen bestemmer</dd><dt class="appliesTo">Gjelder for</dt><dd class="appliesTo">Norge</dd><dt class="dateOfPublication">Kunngjort</dt><dd class="dateOfPublication">1997-07-08</dd><dt class="titleShort">Korttittel</dt><dd class="titleShort">Lov om tilsyn med erverv i dagspresse mm</dd><dt class="title">Tittel</dt><dd class="title">Lov om tilsyn med erverv i dagspresse og kringkasting.</dd><dt class="miscInformation">Annet om dokumentet</dt><dd class="miscInformation">Ot.prp.nr.30 (1996–1997), Innst.O.nr.97 (1996–1997), Besl.O.nr.113 (1996–1997). Odels- og lagtingsvedtak hhv. 5. og 10. juni 1997. Fremmet av Kulturdepartementet.</dd><dt class="refid">RefID</dt><dd class="refid">lov/1997-06-13-53</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Lov om tilsyn med erverv i dagspresse og kringkasting.<ul class="tocSubUl"><li>§ 1. Lovens formål</li><li>§ 2. Definisjon</li><li>§ 3. Lovens saklige virkeområde</li><li>§ 4. Lovens stedlige virkeområde</li><li>§ 5. Tilsynsmyndighetens organisasjon</li><li>§ 6. Forholdet mellom tilsynsmyndigheten og de sentrale myndigheter</li><li>§ 7. Tilsynsorganets oppgaver</li><li>§ 8. Klagenemnd</li><li>§ 9. Inngrep mot erverv av eierandel</li><li>§ 10. Forhåndsklarering</li><li>§ 11. Opplysningsplikt m.v.</li><li>§ 12. Tvangsmulkt</li><li>§ 13. Tvangssalg</li><li>§ 14. Straff</li><li>§ 15. Ikrafttredelse</li><li>§ 16. Overgangsbestemmelser</li></ul></li></ul></dd></dl></header><main class="documentBody" data-lovdata-URL="LTI/lov/1997-06-13-53" id="dokument"><h1>Lov om tilsyn med erverv i dagspresse og kringkasting.</h1><article class="legalArticle" data-lovdata-URL="LTI/lov/1997-06-13-53/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Lovens formål</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Lovens formål er å fremme ytringsfriheten, de reelle ytringsmuligheter og et allsidig medietilbud.</article></article><article class="legalArticle" data-lovdata-URL="LTI/lov/1997-06-13-53/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjon</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I denne lov forstås med erverv av eierandel:</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Enhver form for overtakelse av eierandel, herunder kjøp, bytte, gave, leie, erverv ved arv eller skifte, tvangssalg og ekspropriasjon, samt tegning av eierandel i foretak. Som erverv av eierandel anses også erverv av aktiva som innebærer hel eller delvis overtakelse av virksomhet.</article></article><article class="legalArticle" data-lovdata-URL="LTI/lov/1997-06-13-53/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Lovens saklige virkeområde</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Loven gjelder foretak som utgir dagsavis eller driver kringkasting, samt foretak som har eiermessig innflytelse over slike foretak. Kongen kan bestemme at loven helt eller delvis skal gjelde også for andre medier enn dagspresse og kringkasting.</article></article><article class="legalArticle" data-lovdata-URL="LTI/lov/1997-06-13-53/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Lovens stedlige virkeområde</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Loven gjelder erverv av eierandel som har virkning eller er egnet til å ha virkning her i riket.</article></article><article class="legalArticle" data-lovdata-URL="LTI/lov/1997-06-13-53/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsynsmyndighetens organisasjon</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Tilsynsmyndigheten etter denne lov er Eierskapstilsynet.</article></article><article class="legalArticle" data-lovdata-URL="LTI/lov/1997-06-13-53/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Forholdet mellom tilsynsmyndigheten og de sentrale myndigheter</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Kongen kan ikke gi Eierskapstilsynet generelle instrukser om håndhevingen av loven, og kan heller ikke gi pålegg om myndighetsutøvelsen i enkelttilfeller. Eierskapstilsynets vedtak etter denne lov kan ikke omgjøres av Kongen.</article></article><article class="legalArticle" data-lovdata-URL="LTI/lov/1997-06-13-53/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Tilsynsorganets oppgaver</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Eierskapstilsynet forestår det løpende tilsynet etter denne lov og skal herunder føre tilsyn med markeds- og eierforhold i dagspresse og kringkasting, og eventuelt treffe vedtak i henhold til § 9.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Eierskapstilsynet skal hvert år utarbeide årsmelding om sin virksomhet etter denne lov. Meldingen skal sendes departementet innen utgangen av mars det påfølgende år.</article></article><article class="legalArticle" data-lovdata-URL="LTI/lov/1997-06-13-53/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Klagenemnd</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Kongen oppnevner en klagenemnd for enkeltvedtak etter denne lov. Nemnda skal ha tre medlemmer med varamedlemmer, og Kongen fastsetter hvem som skal være nemndas leder og nestleder.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Klagenemnda kan ikke omgjøre tilsynsorganets vedtak etter eget tiltak.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Bestemmelsen i § 6 gjelder tilsvarende for forholdet mellom Kongen og Klagenemnda.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Eventuelle søksmål skal rettes mot staten v/Klagenemnda for eierskap i media.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">I forbindelse med erverv av eierandel i dagspresse- eller kringkastingsforetak der Eierskapstilsynet ikke anvender lovens inngrepsfullmakt, kan Klagenemnda be om en skriftlig redegjørelse.</article></article><article class="legalArticle" data-lovdata-URL="LTI/lov/1997-06-13-53/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Inngrep mot erverv av eierandel</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Eierskapstilsynet kan gripe inn mot erverv av eierandel i dagspresse- eller kringkastingsforetak dersom erververen alene eller i samarbeid med andre har eller får en betydelig eierstilling i mediemarkedet nasjonalt, regionalt eller lokalt, og dette er i strid med formålet i lovens § 1.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Det kan ikke gripes inn overfor erverv innen dagspresse dersom erververen alene eller i samarbeid med andre ikke har eller får en samlet andel av nasjonalt dagspresseopplag på mer enn 20 % og dersom ervervet heller ikke fører til økt eierkonsentrasjon i dagspresse og kringkasting i noe regionalt eller lokalt mediemarked.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Vedtak om inngrep etter første ledd kan blant annet gå ut på å:<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/9/ledd/3/punkt/1/" id="paragraf-9-ledd-3-punkt-1"><span class="data-originalId">a.</span><article class="legalP" data-absoluteaddress="/paragraf/9/ledd/3/punkt/1/ledd/1/" id="paragraf-9-ledd-3-punkt-1-ledd-1">forby ervervet,</article></article></li><li data-li-identifier="b." data-name="b."><article class="listArticle" data-absoluteaddress="/paragraf/9/ledd/3/punkt/2/" id="paragraf-9-ledd-3-punkt-2"><span class="data-originalId">b.</span><article class="legalP" data-absoluteaddress="/paragraf/9/ledd/3/punkt/2/ledd/1/" id="paragraf-9-ledd-3-punkt-2-ledd-1">påby avhendelse av eierandeler som er ervervet og gi pålegg som er nødvendige for at formålet med påbudet blir oppnådd, eller</article></article></li><li data-li-identifier="c." data-name="c."><article class="listArticle" data-absoluteaddress="/paragraf/9/ledd/3/punkt/3/" id="paragraf-9-ledd-3-punkt-3"><span class="data-originalId">c.</span><article class="legalP" data-absoluteaddress="/paragraf/9/ledd/3/punkt/3/ledd/1/" id="paragraf-9-ledd-3-punkt-3-ledd-1">tillate erverv på slike vilkår som er nødvendige for å motvirke at ervervet kan stride mot formålet i lovens § 1.</article></article></li></ul></article><article class="legalP" data-absoluteaddress="/paragraf/9/ledd/4/" id="paragraf-9-ledd-4">Før det foretas inngrep etter denne paragraf, skal tilsynet ha forsøkt å komme fram til en minnelig løsning med erververen, eller med den inngrepet ellers er tenkt rettet mot.</article><article class="legalP" data-absoluteaddress="/paragraf/9/ledd/5/" id="paragraf-9-ledd-5">Eierskapstilsynet kan gripe inn mot erverv ved vedtak innen seks måneder etter at det er inngått endelig avtale om ervervet. Dersom særlige hensyn tilsier det, kan tilsynet gjøre inngrep innen ett år fra samme tidspunkt.</article></article><article class="legalArticle" data-lovdata-URL="LTI/lov/1997-06-13-53/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Forhåndsklarering</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Den som har en aktuell interesse i å få avklart om det vil bli aktuelt med inngrep etter § 9, kan melde et erverv av eierandel til Eierskapstilsynet før ervervet gjennomføres. Dersom Eierskapstilsynet ikke innen 30 dager etter at meldingen er mottatt varsler at inngrep kan bli aktuelt, kan Eierskapstilsynet ikke beslutte inngrep mot ervervet etter § 9. Dersom det varsles inngrep, gjelder fristen i § 9 siste ledd for tilsynets videre behandling.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Eierskapstilsynet kan gi nærmere bestemmelser om melding etter denne paragraf.</article></article><article class="legalArticle" data-lovdata-URL="LTI/lov/1997-06-13-53/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Opplysningsplikt m.v.</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Enhver plikter å gi Eierskapstilsynet de opplysninger Eierskapstilsynet krever for å kunne utføre sine gjøremål etter loven, blant annet for å undersøke om lovens inngrepskriterium er oppfylt eller om vedtak i medhold av loven er overtrådt. Opplysningene kan kreves gitt skriftlig eller muntlig innen en fastsatt frist både fra enkelte og fra grupper av foretak.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Eierskapstilsynet kan gi medieforetak stående pålegg om å sende melding om eventuelle erverv av aksjer eller andeler i andre medieforetak. Slike pålegg kan ikke gis for mer enn ett år av gangen.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Opplysninger som kreves etter første ledd, kan gis uten hinder av den lovbestemte taushetsplikt som ellers påhviler ligningsmyndigheter, andre skattemyndigheter og myndigheter som har til oppgave å overvåke offentlig regulering av ervervsvirksomhet. Slik taushetsplikt er heller ikke til hinder for at dokumenter som befinner seg hos slike myndigheter, utleveres for gransking.</article></article><article class="legalArticle" data-lovdata-URL="LTI/lov/1997-06-13-53/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Tvangsmulkt</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">For å sikre at et enkeltvedtak i medhold av denne lov overholdes, kan Eierskapstilsynet bestemme at den vedtaket retter seg mot, skal betale en daglig løpende mulkt til staten til forholdet er rettet.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">Mulkten begynner ikke å løpe før klagefristen er ute. Hvis vedtaket påklages løper ingen mulkt før vedtak i klagesaken foreligger, med mindre Klagenemnda bestemmer noe annet.</article><article class="legalP" data-absoluteaddress="/paragraf/12/ledd/3/" id="paragraf-12-ledd-3">Ilagt tvangsmulkt er tvangsgrunnlag for utlegg.</article><article class="legalP" data-absoluteaddress="/paragraf/12/ledd/4/" id="paragraf-12-ledd-4">Eierskapstilsynet kan frafalle ilagt tvangsmulkt når det finnes rimelig.</article></article><article class="legalArticle" data-lovdata-URL="LTI/lov/1997-06-13-53/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Tvangssalg</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Dersom vedtak om salg av aksjer eller andeler etter § 9 ikke etterleves, kan Eierskapstilsynet la andeler selge gjennom namsmyndighetene etter reglene om tvangssalg så langt de passer. Bestemmelsene i lov av 26. juni 1992 nr. 86 om tvangsfullbyrdelse og midlertidig sikring, § 8-16 om forholdet til bedre prioriterte rettighetshavere, gjelder ikke.</article></article><article class="legalArticle" data-lovdata-URL="LTI/lov/1997-06-13-53/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Straff</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Med bøter eller med fengsel inntil to år straffes den som forsettlig eller uaktsomt<ul class="defaultList"><li data-li-identifier="a." data-name="a."><article class="listArticle" data-absoluteaddress="/paragraf/14/ledd/1/punkt/1/" id="paragraf-14-ledd-1-punkt-1"><span class="data-originalId">a.</span><article class="legalP" data-absoluteaddress="/paragraf/14/ledd/1/punkt/1/ledd/1/" id="paragraf-14-ledd-1-punkt-1-ledd-1">overtrer vedtak etter § 9</article></article></li><li data-li-identifier="b." data-name="b."><article class="listArticle" data-absoluteaddress="/paragraf/14/ledd/1/punkt/2/" id="paragraf-14-ledd-1-punkt-2"><span class="data-originalId">b.</span><article class="legalP" data-absoluteaddress="/paragraf/14/ledd/1/punkt/2/ledd/1/" id="paragraf-14-ledd-1-punkt-2-ledd-1">unnlater å etterkomme pålegg om å gi opplysninger etter § 11,</article></article></li><li data-li-identifier="c." data-name="c."><article class="listArticle" data-absoluteaddress="/paragraf/14/ledd/1/punkt/3/" id="paragraf-14-ledd-1-punkt-3"><span class="data-originalId">c.</span><article class="legalP" data-absoluteaddress="/paragraf/14/ledd/1/punkt/3/ledd/1/" id="paragraf-14-ledd-1-punkt-3-ledd-1">gir uriktige eller ufullstendige opplysninger til Eierskapstilsynet, eller</article></article></li><li data-li-identifier="d." data-name="d."><article class="listArticle" data-absoluteaddress="/paragraf/14/ledd/1/punkt/4/" id="paragraf-14-ledd-1-punkt-4"><span class="data-originalId">d.</span><article class="legalP" data-absoluteaddress="/paragraf/14/ledd/1/punkt/4/ledd/1/" id="paragraf-14-ledd-1-punkt-4-ledd-1">medvirker til overtredelse som nevnt i bokstavene a) til c).</article></article></li></ul></article></article><article class="legalArticle" data-lovdata-URL="LTI/lov/1997-06-13-53/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Loven trer i kraft fra den tid Kongen bestemmer.</article></article><article class="legalArticle" data-lovdata-URL="LTI/lov/1997-06-13-53/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Overgangsbestemmelser</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">For eierandeler som er overtatt før lovens ikrafttredelse løper fristen for inngrep etter lovens § 9 fra lovens ikrafttredelse.</article></article></main></body></html>