<!DOCTYPE html><html lang="no"><head><title>Forskrift om utvidet stønad til helsetjenester under opphold i utlandet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:02</dd><dt class="legacyID">Datokode</dt><dd class="legacyID">FOR-1997-04-30-391</dd><dt class="dokid">DokumentID</dt><dd class="dokid">LTI/forskrift/1997-04-30-391</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1997 Nr. 10</dd><dt class="dateInForce">I kraft fra</dt><dd class="dateInForce">1997-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1997-02-28-19/§5-24</li></ul></dd><dt class="dateOfPublication">Kunngjort</dt><dd class="dateOfPublication">1997-05-30</dd><dt class="title">Tittel</dt><dd class="title">Forskrift om utvidet stønad til helsetjenester under opphold i utlandet.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 30. april 1997 med hjemmel i lov av 28. februar 1997 nr. 19 om folketrygd § 5-24 sjuende ledd.</dd><dt class="refid">RefID</dt><dd class="refid">forskrift/1997-04-30-391</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utvidet stønad til helsetjenester under opphold i utlandet.<ul class="tocSubUl"><li>§ 1. Område</li><li>§ 2. Personkrets</li><li>§ 3. Utvidet stønad</li><li>§ 4. Egenandeler og egenandelstak i utlandet</li><li>§ 5. Oppholdsutgifter under fravær fra hjemmet</li><li>§ 6. Opphør av rett til utvidet stønad til helsetjenester</li><li>§ 7. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1997-04-30-391" id="dokument"><h1>Forskrift om utvidet stønad til helsetjenester under opphold i utlandet.</h1><article class="legalArticle" data-lovdata-URL="LTI/forskrift/1997-04-30-391/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Område</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Under opphold i utlandet gis det utvidet stønad til helsetjenester etter særregler som følger av folketrygdloven § 5-24 og denne forskriften.</article></article><article class="legalArticle" data-lovdata-URL="LTI/forskrift/1997-04-30-391/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Personkrets</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I tillegg til dem som har rett til utvidet stønad til helsetjenester etter folketrygdloven § 5-24 tredje ledd under opphold i utlandet, gis det utvidet stønad til et medlem<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">som i utlandet er arbeidstaker eller frilanser på heltid,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">som er arbeidstaker på et norskregistrert skip, eller som i utlandet er godtatt som hyresøkende av et norsk konsulat,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">som er i arbeid på et norsk fiskefartøy,</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">d)</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">som studerer på heltid ved et utenlandsk lærested,</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">e)</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">som er pensjonist. Det er et vilkår at vedkommende som arbeidstaker har vært medlem i trygden med rett til utvidet stønad til helsetjenester i til sammen minst ti år, inkludert minst fem år umiddelbart før pensjonen ble tatt ut.</article></article></li></ul></article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Det kan gis utvidet stønad til andre medlemmer enn dem som er nevnt i første ledd når særlige grunner gjør det rimelig.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Forsørget ektefelle og barn til et medlem som har rett til utvidet stønad, har rett til utvidet stønad når de oppholder seg i utlandet sammen med forsørgeren.</article></article><article class="legalArticle" data-lovdata-URL="LTI/forskrift/1997-04-30-391/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Utvidet stønad</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Stønad til helsetjenester gis etter bestemmelsene i folketrygdloven kapittel 5, men med de særbestemmelser som går fram av denne paragrafen og §§ 4 og 5.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Trygden dekker nødvendige utgifter til opphold og behandling i sykehus fullt ut.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Trygden dekker 75 prosent av nødvendige utgifter til<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/3/ledd/3/punkt/1/" id="paragraf-3-ledd-3-punkt-1"><span class="data-originalId">a)</span><article class="legalP" data-absoluteaddress="/paragraf/3/ledd/3/punkt/1/ledd/1/" id="paragraf-3-ledd-3-punkt-1-ledd-1">legehjelp</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/3/ledd/3/punkt/2/" id="paragraf-3-ledd-3-punkt-2"><span class="data-originalId">b)</span><article class="legalP" data-absoluteaddress="/paragraf/3/ledd/3/punkt/2/ledd/1/" id="paragraf-3-ledd-3-punkt-2-ledd-1">radiologisk undersøkelse og behandling</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/3/ledd/3/punkt/3/" id="paragraf-3-ledd-3-punkt-3"><span class="data-originalId">c)</span><article class="legalP" data-absoluteaddress="/paragraf/3/ledd/3/punkt/3/ledd/1/" id="paragraf-3-ledd-3-punkt-3-ledd-1">prøver og undersøkelser ved medisinske laboratorier</article></article></li><li data-li-identifier="d)" data-name="d)"><article class="listArticle" data-absoluteaddress="/paragraf/3/ledd/3/punkt/4/" id="paragraf-3-ledd-3-punkt-4"><span class="data-originalId">d)</span><article class="legalP" data-absoluteaddress="/paragraf/3/ledd/3/punkt/4/ledd/1/" id="paragraf-3-ledd-3-punkt-4-ledd-1">psykologhjelp</article></article></li><li data-li-identifier="e)" data-name="e)"><article class="listArticle" data-absoluteaddress="/paragraf/3/ledd/3/punkt/5/" id="paragraf-3-ledd-3-punkt-5"><span class="data-originalId">e)</span><article class="legalP" data-absoluteaddress="/paragraf/3/ledd/3/punkt/5/ledd/1/" id="paragraf-3-ledd-3-punkt-5-ledd-1">fysikalsk behandling</article></article></li><li data-li-identifier="f)" data-name="f)"><article class="listArticle" data-absoluteaddress="/paragraf/3/ledd/3/punkt/6/" id="paragraf-3-ledd-3-punkt-6"><span class="data-originalId">f)</span><article class="legalP" data-absoluteaddress="/paragraf/3/ledd/3/punkt/6/ledd/1/" id="paragraf-3-ledd-3-punkt-6-ledd-1">tannlegehjelp for sykdom, unntatt kjeveortopedisk behandling.</article></article></li></ul></article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Trygden gir full dekning for behandling som blir dekket fullt ut i Norge.</article></article><article class="legalArticle" data-lovdata-URL="LTI/forskrift/1997-04-30-391/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Egenandeler og egenandelstak i utlandet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Egenandelstaket for egenandeler som er betalt i utlandet er 75 prosent av det egenandelstaket som er fastsatt for egenandeler i Norge, se folketrygdloven § 5-3.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Av utgiftene til legehjelp, til psykologhjelp, til prøver og undersøkelser i medisinske laboratorier og til radiologiske undersøkelser og behandling godtas 25 prosent av de nødvendige utgiftene som egenandel.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">For viktige legemidler, spesielt medisinsk utstyr og reiser følger egenandelenes størrelse av de reglene som gjelder i Norge.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Når et medlem i et kalenderår har betalt godkjente egenandeler i utlandet opp til egenandelstaket, dekker trygden utgiftene til godkjente egenandeler i utlandet i resten av året.</article></article><article class="legalArticle" data-lovdata-URL="LTI/forskrift/1997-04-30-391/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppholdsutgifter under fravær fra hjemmet</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Når en person må være borte fra hjemmet på grunn av undersøkelse og behandling som det gis stønad til etter § 3, dekker trygden oppholdsutgiftene med et beløp som anses tilstrekkelig til å dekke nødvendige utgifter til forsvarlig opphold. Hvis det er hensiktsmessig, kan Rikstrygdeverket eller den det bemyndiger fastsette maksimalsatser for bestemte steder eller områder.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Oppholdsutgiftene dekkes for så lang tid som medisinske, behandlingsmessige eller kommunikasjonsmessige forhold gjør det nødvendig å være borte fra hjemstedet.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Som hjemsted regnes fast eller midlertidig bosted. Det samme gjelder fast eller midlertidig oppholdssted, stasjon eller skip i forbindelse med arbeid eller studier m.m.</article></article><article class="legalArticle" data-lovdata-URL="LTI/forskrift/1997-04-30-391/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Opphør av rett til utvidet stønad til helsetjenester</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Utvidet stønad til helsetjenester etter folketrygdloven § 5-24 tredje ledd gis for sykdom eller fødsel som inntreffer før kl. 24 den første søndagen i den første måneden etter at arbeidsforholdet eller studiet opphørte.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Til en sjømann som har mer enn to måneders uavbrutt tjeneste som sjømann i samme rederi, ytes det utvidet stønad når sykdommmen eller fødselen inntreffer før kl. 24 den første søndagen<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">a)</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">i den andre måneden etter at arbeidsforholdet opphørte dersom tjenesten har vart mindre enn 10 måneder,</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">b)</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">i den tredje måneden etter at arbeidsforholdet opphørte dersom tjenesten har vart i 10 måneder, men mindre enn 20 måneder,</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">c)</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">i den fjerde måneden etter at arbeidsforholdet opphørte dersom tjenesten har vart 20 måneder eller mer.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">En sjømann har uten hensyn til de fristene som er nevnt i første og andre ledd, rett til utvidet stønad for stønadstilfeller som oppstår i et tidsrom da vedkommende etter sjømannsloven har rett til hyre etter arbeidsforholdets opphør. Det samme gjelder dersom sjømannen har rett til å få hjemreisen betalt av rederen eller staten.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">Det gis utvidet stønad så lenge vedkommende mottar sykepenger eller fødselspenger, eller er under kurativ behandling i sykehus uten hensyn til de øvrige bestemmelsene i denne paragrafen.</article></article><article class="legalArticle" data-lovdata-URL="LTI/forskrift/1997-04-30-391/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Forskriften trer i kraft 1. mai 1997.</article></article></main></body></html>