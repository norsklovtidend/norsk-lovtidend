<!DOCTYPE html><html lang="no"><head><title>Forskrift om vedtekt til plan- og bygningsloven, Ålesund kommune, Møre og Romsdal.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:10</dd><dt class="legacyID">Datokode</dt><dd class="legacyID">FOR-1995-01-05-37</dd><dt class="dokid">DokumentID</dt><dd class="dokid">LTII/forskrift/1995-01-05-37</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1995 Nr. 1</dd><dt class="dateInForce">I kraft fra</dt><dd class="dateInForce">1995-02-01</dd><dt class="appliesTo">Gjelder for</dt><dd class="appliesTo">Ålesund kommune, Møre og Romsdal.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1995-02-14</dd><dt class="titleShort">Korttittel</dt><dd class="titleShort">Forskrift til plan- og bygningsl., Ålesund</dd><dt class="title">Tittel</dt><dd class="title">Forskrift om vedtekt til plan- og bygningsloven, Ålesund kommune, Møre og Romsdal.</dd><dt class="miscInformation">Annet om dokumentet</dt><dd class="miscInformation">Fastsatt av Ålesund kommunestyre 4. mars og 7. oktober 1993 med hjemmel i plan- og bygningsloven av 14. juni 1985 nr. 77 § 4. Stadfestet av Kommunal- og arbeidsdepartementet 5. januar 1995.</dd><dt class="refid">RefID</dt><dd class="refid">forskrift/1995-01-05-37</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekt til plan- og bygningsloven, Ålesund kommune, Møre og Romsdal.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/1995-01-05-37" id="dokument"><h1>Forskrift om vedtekt til plan- og bygningsloven, Ålesund kommune, Møre og Romsdal.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1995-01-05-37/KAPITTEL_1" data-partID="k1"><h2 data-text-align="center">I</h2><article class="defaultP">Til § 69 nr. 3.<p class="leddfortsettelse"><i>De ubebygde deler av tomta, fellesareal</i></p></article><article class="legalP" data-absoluteaddress="/kapittel/1/ledd/1/" id="kapittel-1-ledd-1">I bebyggelsesplaner, reguleringsplaner og ved søknad om byggetillatelse skal det gjøres rede for plassering av de anlegg som er nevnt i § 69 nr 1. I den grad behovet for slike anlegg er dekket på tilstøtende areal, må dette dokumenteres. Anleggene må vises i sin sammenheng med kjøreveger, gangveger og friareal.</article> <article class="defaultP" margin-top="true"><i>Bestemmelser for lekeplasser m.v. for barn</i></article> <article class="defaultP" margin-top="true">I. <i>Felles bestemmelser</i></article><article class="legalP" data-absoluteaddress="/kapittel/1/ledd/2/" id="kapittel-1-ledd-2">For alle typer virksomheter/områder gjelder:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/2/punkt/1/" id="kapittel-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/2/punkt/1/ledd/1/" id="kapittel-1-ledd-2-punkt-1-ledd-1">Ved nyplanlegging skal lokale leke- og oppholdmuligheter for barn og unge vurderes før boliger og veier plasseres. Tilsvarende gjelder ved utarbeidelse av plan for bebyggelse/situasjonsplan i eksisterende reguleringsplaner.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/2/punkt/2/" id="kapittel-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/2/punkt/2/ledd/1/" id="kapittel-1-ledd-2-punkt-2-ledd-1">Kommunen skal ellers avsette tilstrekkelige, store nok og egnet areal til barnehager/barneparkeringer. Det skal legges stor vekt på å bevare trevegetasjon/naturskapte forhold.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/2/punkt/3/" id="kapittel-1-ledd-2-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/2/punkt/3/ledd/1/" id="kapittel-1-ledd-2-punkt-3-ledd-1">Steder som peker seg ut som framtidige, naturgitte lekesteder, og grønne arealer som egentlig er restområder etter tomtearronderinger i allerede utbygde eller planlagte boligområder, må utformes med tanke på dette og gjøres tryggest mulig gjennom nødvendige sikringstiltak.</article><article class="legalP" data-absoluteaddress="/kapittel/1/ledd/2/punkt/3/ledd/2/" id="kapittel-1-ledd-2-punkt-3-ledd-2">Steder som allerede er tatt i bruk som lekeområder, må så langt som mulig sikres som en del av framtidige lekeplasser eller uteområder. Dersom dette ikke skjer, bør det skaffes fullverdig erstatningsareal i rimelig nærhet.</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/ledd/2/punkt/4/" id="kapittel-1-ledd-2-punkt-4"><span class="data-originalId">d)</span><article class="legalP" data-absoluteaddress="/kapittel/1/ledd/2/punkt/4/ledd/1/" id="kapittel-1-ledd-2-punkt-4-ledd-1">Utenomhusanlegg skal vanligvis ferdigstilles samtidig med bebyggelsen og senest første vekstsesong etter at 2/3 av leilighetene/boligene er ferdigstilte/innflyttet. Opparbeidelsen tilligger eier (fester) av området, som også plikter å holde arealet og anleggene forsvarlig vedlike.</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/ledd/2/punkt/5/" id="kapittel-1-ledd-2-punkt-5"><span class="data-originalId">e)</span><article class="legalP" data-absoluteaddress="/kapittel/1/ledd/2/punkt/5/ledd/1/" id="kapittel-1-ledd-2-punkt-5-ledd-1">I den grad kravene i lekeplassnormen er dekket på tilstøtende areal, må dette dokumenteres.</article></article></li><li data-li-identifier="f)" data-name="f)"><article class="listArticle" data-absoluteaddress="/kapittel/1/ledd/2/punkt/6/" id="kapittel-1-ledd-2-punkt-6"><span class="data-originalId">f)</span><article class="legalP" data-absoluteaddress="/kapittel/1/ledd/2/punkt/6/ledd/1/" id="kapittel-1-ledd-2-punkt-6-ledd-1">Lekearealene skal så langt råd er gjøres tilgjengelige for rullestolbrukere. Dette gjelder både ute- og inneareal.</article></article></li></ul></article> <article class="defaultP" margin-top="true">II. <i>Utenom sentrumsområder</i></article> <article class="defaultP" margin-top="true"><i>Sandlekeplass/nærlekeplass</i></article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Hver lekeplass skal betjene maksimum 25 boliger, med maksimum 50 m avstand fra boligen.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Plassen skal ha en hensiktsmessig form og en minimum størrelse på 100 m<sup>2</sup>. Der det er hensiktsmessig kan to eller flere lekeplasser slås sammen.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">Plassen bør ikke legges til områder brattere en 1:5 og minst 50 % av arealet bør være flatest mulig.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">Ekvivalent støynivå i områder bør ikke overstige 50 dBA. Området skal ha god tilgjengelighet, og atkomst skal skje så langt råd er uten konflikt med kjørende trafikk.</article> <article class="defaultP" margin-top="true"><i>Kvartalslekeplass</i></article><article class="legalP" data-absoluteaddress="/kapittel/1/ledd/7/" id="kapittel-1-ledd-7">Denne skal anlegges for litt større barn i boliggrupper med 25 – 200 boliger. Arealet skal være minimum 1,5 daa, og ikke ligge mer enn 150 m fra bolig.</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Arealet skal ha god tilgjengelighet og atkomst skal så langt råd er skje uten konflikt med kjørende trafikk.</article> <article class="defaultP" margin-top="true"><i>Ballfelt</i></article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Det skal avsettes ballfelt for for boligområder med 150 – 600 boliger. Avstand fra bolig skal være maksimum 500 m og arealet skal være minst 2,5 da. Arealet kan deles på mindre enheter, men ingen mindre enn 2 da.</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">I tilknytning til banen bør det om mulig innpasses kvartalslekeplass. Arealet skal ha god tilgjengelighet også med tanke på syklende. Atkomst bør så langt råd er ikke komme i konflikt med kjørende trafikk.</article> <article class="defaultP" margin-top="true"><i>Sentralt lekefelt</i></article><article class="legalP" data-absoluteaddress="/kapittel/1/ledd/11/" id="kapittel-1-ledd-11">For boligområder med 600 – 1.200 boliger skal det avsettes plass for sentralt lekefelt. Lekefeltet skal ligge lett tilgjengelig for hele området.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">I det sentrale lekefeltet kan det også innpasses ballfelt og kvartalslekeplass, og det skal være mulighet for anlegg av toaletter og leskur.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Området bør ha lett tilgjengelighet også med tanke på syklende. Atkomst til området bør søkes anlagt uten konflikt med kjørende trafikk.</article> <article class="defaultP" margin-top="true">III. <i>I sentrumsområder</i></article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Sentrumsområder angis i denne sammenheng som bydel 03 – Aspøya og bydel 04 – Nørvøy ytre.</article><article class="legalP" data-absoluteaddress="/kapittel/1/ledd/15/" id="kapittel-1-ledd-15">Ved omregulering, rehabilitering/ombygging skal det avsettes minimum 12 m<sup>2</sup> lekeareal pr. leilighet. Med leilighet menes her alle boenheter større enn 50 m<sup>2</sup>.</article><article class="legalP" data-absoluteaddress="/kapittel/1/ledd/16/" id="kapittel-1-ledd-16">Arealet skal fordeles på sandlekeplasser, kvartalslekeplasser, balløkker og evt. sentrale lekefelt.</article><article class="legalP" data-absoluteaddress="/kapittel/1/ledd/17/" id="kapittel-1-ledd-17">Fellesrom skal tilfredsstille byggeforskriftenes krav til rom, og skal ha en minimumsstørrelse på 30 m<sup>2</sup>.</article><article class="legalP" data-absoluteaddress="/kapittel/1/ledd/18/" id="kapittel-1-ledd-18">Dersom det i et område ikke kan avsettes tilstrekkelig arealer til lek innenfor normens maksimalavstander, kan det i tillegg til tiltakene nevnt ovenfor, bli stilt krav om en høyere opparbeidingsstandard av lekeplassene enn det som er vanlig i kommunen for øvrig.</article> <article class="defaultP" margin-top="true"><i>Bestemmelser for avkjørsel og parkering av biler, motorsykler og sykler for bebyggelsens behov</i><ul class="defaultList"><li data-li-identifier="1)" data-name="1)"><article class="listArticle" data-absoluteaddress="/kapittel/1/ledd/18/punkt/1/" id="kapittel-1-ledd-18-punkt-1"><span class="data-originalId">1)</span><article class="legalP" data-absoluteaddress="/kapittel/1/ledd/18/punkt/1/ledd/1/" id="kapittel-1-ledd-18-punkt-1-ledd-1">Boligbebyggelse skal ha oppstillingsplass på egen tomt eller på fellesareal for flere tomter for en bil pr bolig pluss 0,25 bil pr bolig for besøkende. For hybelbygg, hybler og ettroms leiligheter kreves tilsvarende for hver annen boenhet. Uttalelse om behovet for inn- og utkjøringsforholdene skal innhentes fra sakkyndige før godkjenning av planene.</article></article></li><li data-li-identifier="2)" data-name="2)"><article class="listArticle" data-absoluteaddress="/kapittel/1/ledd/18/punkt/2/" id="kapittel-1-ledd-18-punkt-2"><span class="data-originalId">2)</span><article class="legalP" data-absoluteaddress="/kapittel/1/ledd/18/punkt/2/ledd/1/" id="kapittel-1-ledd-18-punkt-2-ledd-1">Forretningsbebyggelse skal ha oppstillingsplass på egen tomt for 1 bil pr 50 m<sup>2</sup> bruksareal i bebyggelsen. Til dette kommer lasteareal for vare- og lastebiler. Uttalelse om behovet er dekket og om inn- og utkjøringsforhold skal innhentes av sakkyndige før godkjennelse av planene.</article></article></li><li data-li-identifier="3)" data-name="3)"><article class="listArticle" data-absoluteaddress="/kapittel/1/ledd/18/punkt/3/" id="kapittel-1-ledd-18-punkt-3"><span class="data-originalId">3)</span><article class="legalP" data-absoluteaddress="/kapittel/1/ledd/18/punkt/3/ledd/1/" id="kapittel-1-ledd-18-punkt-3-ledd-1">Industri- og lagerbebyggelse skal ha oppstillingsplass for en bil pr 100 m<sup>2</sup> bruksareal i bebyggelsen. For øvrig gjelder samme bestemmelser som i pkt 2.</article></article></li><li data-li-identifier="4)" data-name="4)"><article class="listArticle" data-absoluteaddress="/kapittel/1/ledd/18/punkt/4/" id="kapittel-1-ledd-18-punkt-4"><span class="data-originalId">4)</span><article class="legalP" data-absoluteaddress="/kapittel/1/ledd/18/punkt/4/ledd/1/" id="kapittel-1-ledd-18-punkt-4-ledd-1">Institusjoner, eldreboliger, hoteller, restauranter, forsamlingslokaler, teatre, skoler, idrettsanlegg, sykehus og andre bygningsanlegg hvor spesielle forhold gjør seg gjeldende, skal ha oppstillingsplass for biler og tilfredsstillende inn- og utkjøringsforhold. Til dette kommer lasteareal for vare- og lastebiler. Krav til antall biloppstillingsplasser fastsettes av kommunen. Herunder tas hensyn til fellesbruk.</article></article></li><li data-li-identifier="5)" data-name="5)"><article class="listArticle" data-absoluteaddress="/kapittel/1/ledd/18/punkt/5/" id="kapittel-1-ledd-18-punkt-5"><span class="data-originalId">5)</span><article class="legalP" data-absoluteaddress="/kapittel/1/ledd/18/punkt/5/ledd/1/" id="kapittel-1-ledd-18-punkt-5-ledd-1">Oppstillingsplass for motorsykler og sykler avsettes på egen tomt eller på fellesareal for flere tomter.</article></article></li><li data-li-identifier="6)" data-name="6)"><article class="listArticle" data-absoluteaddress="/kapittel/1/ledd/18/punkt/6/" id="kapittel-1-ledd-18-punkt-6"><span class="data-originalId">6)</span><article class="legalP" data-absoluteaddress="/kapittel/1/ledd/18/punkt/6/ledd/1/" id="kapittel-1-ledd-18-punkt-6-ledd-1">Golvflate som skal legges til grunn for beregning av antall biloppstillingsplasser skal være bruksareal, utregnet etter Norsk Standard NS 3940, bruksareal (BRA). I sentrale deler av store tettbebyggelser kan det treffes bestemmelser om færre oppstillingsplasser enn nevnt i det foregående, når trafikkforholdene på stedet etter sakkyndige uttalelse tilsier det.</article></article></li><li data-li-identifier="7)" data-name="7)"><article class="listArticle" data-absoluteaddress="/kapittel/1/ledd/18/punkt/7/" id="kapittel-1-ledd-18-punkt-7"><span class="data-originalId">7)</span><article class="legalP" data-absoluteaddress="/kapittel/1/ledd/18/punkt/7/ledd/1/" id="kapittel-1-ledd-18-punkt-7-ledd-1">I stedet for biloppstillingsplasser på egen grunn eller på fellesareal som nevnt kan kommunen godkjenne at kravet om biloppstillingsplasser kan dekkes i separate anlegg eller på areal som er regulert til trafikkområde, parkering, når dette kan bedre parkeringsforholdene i byen. Ved opparbeiding av biloppstillingsplasser på areal regulert til trafikkområde/parkering, skal det innhentes uttalelse fra berørte instanser. Saker som kan medføre økte utgifter for kommunen skal på forhånd forelegges formannskapet.</article></article></li></ul></article> <article class="defaultP" margin-top="true"><i>Dispensasjon og krav til kompensasjon</i></article><article class="legalP" data-absoluteaddress="/kapittel/1/ledd/19/" id="kapittel-1-ledd-19">Kommunen kan i særlige tilfelle gi dispensasjon fra disse bestemmelser, og kreve utarbeidet særskilte planer for spesielle områder. Der kravene i bestemmelsene ikke kan oppfylles, skal det kreves kompenserende tiltak.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1995-01-05-37/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft 1. februar 1995.</article><article class="legalP" data-absoluteaddress="/kapittel/2/ledd/2/" id="kapittel-2-ledd-2">Samtidig oppheves forskrift om vedtekt til § 69 nr. 3 gitt til plan- og bygningsloven av 14. juni 1985, stadfestet 7. mai 1987.</article></section></main></body></html>