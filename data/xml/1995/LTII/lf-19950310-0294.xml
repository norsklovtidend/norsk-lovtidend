<!DOCTYPE html><html lang="no"><head><title>Forskrift om vedtekt til plan- og bygningslova § 93 og § 107, Gol kommune, Buskerud.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:20</dd><dt class="legacyID">Datokode</dt><dd class="legacyID">FOR-1995-03-10-294</dd><dt class="dokid">DokumentID</dt><dd class="dokid">LTII/forskrift/1995-03-10-294</dd><dt class="ministry">Departement</dt><dd class="ministry"><ul><li>BV</li></ul></dd><dt class="publishedIn">Publisert i</dt><dd class="publishedIn">Avd II 1995 Nr. 4</dd><dt class="dateInForce">I kraft fra</dt><dd class="dateInForce">1995-04-15</dd><dt class="appliesTo">Gjelder for</dt><dd class="appliesTo">Gol kommune, Buskerud.</dd><dt class="basedOn">Hjemmel</dt><dd class="basedOn"><ul><li>lov/1985-06-14-77/§4</li></ul></dd><dt class="dateOfPublication">Kunngjort</dt><dd class="dateOfPublication">1995-05-03</dd><dt class="titleShort">Korttittel</dt><dd class="titleShort">Forskrift til plan- og bygningsl., Gol</dd><dt class="title">Tittel</dt><dd class="title">Forskrift om vedtekt til plan- og bygningslova § 93 og § 107, Gol kommune, Buskerud.</dd><dt class="miscInformation">Annet om dokumentet</dt><dd class="miscInformation">Fastsett av Gol kommunestyre 3. mai 1994 med heimel i plan- og bygningslova av 14. juni 1985 nr. 77 § 4. Stadfesta av Kommunal- og arbeidsdepartementet 10. mars 1995.</dd><dt class="refid">RefID</dt><dd class="refid">forskrift/1995-03-10-294</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om vedtekt til plan- og bygningslova § 93 og § 107, Gol kommune, Buskerud.<ul class="tocSubUl"><li>I</li><li>II</li></ul></li></ul></dd></dl></header><main class="documentBody" data-lovdata-URL="LTII/forskrift/1995-03-10-294" id="dokument"><h1>Forskrift om vedtekt til plan- og bygningslova § 93 og § 107, Gol kommune, Buskerud.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1995-03-10-294/KAPITTEL_1" data-partID="k1"><h2 data-text-align="center">I</h2><article class="defaultP">Til § 93 første ledd bokstav g:</article><article class="legalP" data-absoluteaddress="/kapittel/1/ledd/1/" id="kapittel-1-ledd-1">Oppsetting av reklameinnretninger med eksponeringsflate over 0,5 kvm.</article> <article class="defaultP" margin-top="true">Til § 107:<p class="leddfortsettelse"><i>Søknad</i></p></article><article class="legalP" data-absoluteaddress="/kapittel/1/ledd/2/" id="kapittel-1-ledd-2">I Gol kommune skal skilt, reklamearrangement o.l. som er større enn 0,5 kvm. ikkje setjast opp utan at kommunen har gitt løyve etter søknad etter kap. XVI i lova. Ved handsaming i kommunen gjeld plan- og bygningslova § 74 nr. 2 (utsjånad), § 94 (søknad om byggjeløyve, nabovarsel) og § 95 (handsaming av søknaden i kommunen) tilsvarande. Løyve kan berre bli gitt inntil vidare eller for eit avgrensa tidsrom. Søknad om oppsetting av skilt skal innehalde målsett teikning eller foto av skiltet, fargeforslag og plassering på bygning.</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Ved handsaming av søknader gjeld desse reglane:</article> <article class="defaultP" margin-top="true"><i>Skilt – generell del</i><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/3/punkt/1/" id="kapittel-1-ledd-3-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/3/punkt/1/ledd/1/" id="kapittel-1-ledd-3-punkt-1-ledd-1">Skilt og reklameinnretningar skal ha moderat storleik og ikkje vere over 3,0 kvm. Utforming, farge og plassering skal harmonere med bygningen og miljøet elles. Kvar verksemd kan ha eitt veggskilt og eitt uthengsskilt på bygningsfasade. Det kan gjerast unnatak for verksemd som disponerar fleire fasader.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/3/punkt/2/" id="kapittel-1-ledd-3-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/3/punkt/2/ledd/1/" id="kapittel-1-ledd-3-punkt-2-ledd-1">Skilt på bygningar skal plasserast på veggflate, og unna viktige motiv i fasaden. Skilt skal ikkje vera samanhengande over heile bygnings- /forretningsfasaden. Skilt skal ikkje settast opp på møne, takflater eller gesims.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/3/punkt/3/" id="kapittel-1-ledd-3-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/3/punkt/3/ledd/1/" id="kapittel-1-ledd-3-punkt-3-ledd-1">Skilt og reklameinnretningar vert ikkje tillate plassert på stolpar, tre eller gjerde.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/3/punkt/4/" id="kapittel-1-ledd-3-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/3/punkt/4/ledd/1/" id="kapittel-1-ledd-3-punkt-4-ledd-1">Det skal som hovudregel nyttast skilt av frittståande bokstavar og symbol.</article></article></li></ul></article> <article class="defaultP" margin-top="true"><i>Lysskilt</i><ul class="defaultList"><li data-li-identifier="5." data-name="5."><article class="listArticle" data-absoluteaddress="/kapittel/1/ledd/3/punkt/5/" id="kapittel-1-ledd-3-punkt-5"><span class="data-originalId">5.</span><article class="legalP" data-absoluteaddress="/kapittel/1/ledd/3/punkt/5/ledd/1/" id="kapittel-1-ledd-3-punkt-5-ledd-1">Dersom lysskilt skal nyttast, må dei utformast i tråd med retningslinene for punkta 1 til 4. Oppsetting av dominerande lyskasser er ikkje tillate. Ved bruk av lyskasser må ikkje anna enn teksten og eventuelt symbolet gi lys.</article></article></li><li data-li-identifier="6." data-name="6."><article class="listArticle" data-absoluteaddress="/kapittel/1/ledd/3/punkt/6/" id="kapittel-1-ledd-3-punkt-6"><span class="data-originalId">6.</span><article class="legalP" data-absoluteaddress="/kapittel/1/ledd/3/punkt/6/ledd/1/" id="kapittel-1-ledd-3-punkt-6-ledd-1">Permanente skilt og reklameinnretningar må ikkje ha skjemmande fargar.</article></article></li><li data-li-identifier="7." data-name="7."><article class="listArticle" data-absoluteaddress="/kapittel/1/ledd/3/punkt/7/" id="kapittel-1-ledd-3-punkt-7"><span class="data-originalId">7.</span><article class="legalP" data-absoluteaddress="/kapittel/1/ledd/3/punkt/7/ledd/1/" id="kapittel-1-ledd-3-punkt-7-ledd-1">Blinkande og bevegelege skilt vert ikkje tillate.</article></article></li></ul></article> <article class="defaultP" margin-top="true"><i>Uthengsskilt</i><ul class="defaultList"><li data-li-identifier="8." data-name="8."><article class="listArticle" data-absoluteaddress="/kapittel/1/ledd/3/punkt/8/" id="kapittel-1-ledd-3-punkt-8"><span class="data-originalId">8.</span><article class="legalP" data-absoluteaddress="/kapittel/1/ledd/3/punkt/8/ledd/1/" id="kapittel-1-ledd-3-punkt-8-ledd-1"><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/3/punkt/8/ledd/1/punkt/1/" id="kapittel-1-ledd-3-punkt-8-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/3/punkt/8/ledd/1/punkt/1/ledd/1/" id="kapittel-1-ledd-3-punkt-8-ledd-1-punkt-1-ledd-1">Uthengsskilt skal ha storleik og fargar som er tilpassa huset, aktivitetar i huset og anna skilting.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/3/punkt/8/ledd/1/punkt/2/" id="kapittel-1-ledd-3-punkt-8-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/3/punkt/8/ledd/1/punkt/2/ledd/1/" id="kapittel-1-ledd-3-punkt-8-ledd-1-punkt-2-ledd-1">Plassering av uthengsskilt frå ulike forretningar på same fasade skal samordnast.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/3/punkt/8/ledd/1/punkt/3/" id="kapittel-1-ledd-3-punkt-8-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/3/punkt/8/ledd/1/punkt/3/ledd/1/" id="kapittel-1-ledd-3-punkt-8-ledd-1-punkt-3-ledd-1">Skiltet skal ikkje vere til fare eller hinder for gåande.</article></article></li></ul></article></article></li><li data-li-identifier="9." data-name="9."><article class="listArticle" data-absoluteaddress="/kapittel/1/ledd/3/punkt/9/" id="kapittel-1-ledd-3-punkt-9"><span class="data-originalId">9.</span><article class="legalP" data-absoluteaddress="/kapittel/1/ledd/3/punkt/9/ledd/1/" id="kapittel-1-ledd-3-punkt-9-ledd-1">Uthengsskilt kan ha største breidde inntil 1,0 m og storleik inntil 0,5 kvm. Fri høgde over fortau skal vere minst 2,7 m. Avstand frå fortauskant må ikkje vere mindre enn 0,5 meter.</article></article></li></ul></article> <article class="defaultP" margin-top="true"><i>Markiser</i><ul class="defaultList"><li data-li-identifier="10." data-name="10."><article class="listArticle" data-absoluteaddress="/kapittel/1/ledd/3/punkt/10/" id="kapittel-1-ledd-3-punkt-10"><span class="data-originalId">10.</span><article class="legalP" data-absoluteaddress="/kapittel/1/ledd/3/punkt/10/ledd/1/" id="kapittel-1-ledd-3-punkt-10-ledd-1">Markiser må vere like over heile bygningen. Dei skal passe til vindauge, dører og husfarge. Reklame på markiser er som hovudregel ikkje tillate.</article></article></li></ul></article> <article class="defaultP" margin-top="true"><i>Gatebukkar</i><ul class="defaultList"><li data-li-identifier="11." data-name="11."><article class="listArticle" data-absoluteaddress="/kapittel/1/ledd/3/punkt/11/" id="kapittel-1-ledd-3-punkt-11"><span class="data-originalId">11.</span><article class="legalP" data-absoluteaddress="/kapittel/1/ledd/3/punkt/11/ledd/1/" id="kapittel-1-ledd-3-punkt-11-ledd-1">Bruk av gatebukkar og liknande reklameskilt er som hovudregel ikkje tillate. Det vert sett eit maksimalt tal på éin for kvar forretning, og maksimalt to for ein forretningsgard. Det kan gjerast unntak ved spesielle høve, som ved bygningsarbeid, ombygging, nyetablering o.s.b.</article></article></li><li data-li-identifier="12." data-name="12."><article class="listArticle" data-absoluteaddress="/kapittel/1/ledd/3/punkt/12/" id="kapittel-1-ledd-3-punkt-12"><span class="data-originalId">12.</span><article class="legalP" data-absoluteaddress="/kapittel/1/ledd/3/punkt/12/ledd/1/" id="kapittel-1-ledd-3-punkt-12-ledd-1">Gatebukkar og liknande reklameskilt skal plasserast slik at dei ikkje er til hinder for gåande, svaksynte, andre funksjonshemma, og for vedlikehald av fortau.</article></article></li></ul></article> <article class="defaultP" margin-top="true"><i>Plakatar</i><ul class="defaultList"><li data-li-identifier="13." data-name="13."><article class="listArticle" data-absoluteaddress="/kapittel/1/ledd/3/punkt/13/" id="kapittel-1-ledd-3-punkt-13"><span class="data-originalId">13.</span><article class="legalP" data-absoluteaddress="/kapittel/1/ledd/3/punkt/13/ledd/1/" id="kapittel-1-ledd-3-punkt-13-ledd-1">Plakatar må ikkje nyttast slik at dei dominerar og øydelegg heilskapsinntrykket av bygningen.</article></article></li><li data-li-identifier="14." data-name="14."><article class="listArticle" data-absoluteaddress="/kapittel/1/ledd/3/punkt/14/" id="kapittel-1-ledd-3-punkt-14"><span class="data-originalId">14.</span><article class="legalP" data-absoluteaddress="/kapittel/1/ledd/3/punkt/14/ledd/1/" id="kapittel-1-ledd-3-punkt-14-ledd-1">Det er ikkje tillate å klistre plakatar for arrangement og kampanjar på stolpar, gjerder og husveggar. Desse skal settast opp på spesielle tavler.</article></article></li><li data-li-identifier="15." data-name="15."><article class="listArticle" data-absoluteaddress="/kapittel/1/ledd/3/punkt/15/" id="kapittel-1-ledd-3-punkt-15"><span class="data-originalId">15.</span><article class="legalP" data-absoluteaddress="/kapittel/1/ledd/3/punkt/15/ledd/1/" id="kapittel-1-ledd-3-punkt-15-ledd-1">Plakatar, transparentar og vimplar må takast bort når dei er forelda.</article></article></li></ul></article> <article class="defaultP" margin-top="true"><i>Tilvisingsskilt</i><ul class="defaultList"><li data-li-identifier="16." data-name="16."><article class="listArticle" data-absoluteaddress="/kapittel/1/ledd/3/punkt/16/" id="kapittel-1-ledd-3-punkt-16"><span class="data-originalId">16.</span><article class="legalP" data-absoluteaddress="/kapittel/1/ledd/3/punkt/16/ledd/1/" id="kapittel-1-ledd-3-punkt-16-ledd-1"><ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/ledd/3/punkt/16/ledd/1/punkt/1/" id="kapittel-1-ledd-3-punkt-16-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/ledd/3/punkt/16/ledd/1/punkt/1/ledd/1/" id="kapittel-1-ledd-3-punkt-16-ledd-1-punkt-1-ledd-1">Tilvisingsskilt må ikkje settast opp utan etter løyve frå kommunen eller vegvesenet. Kommunen kan krevje at fleire tilvisingar vert samla på eitt tilvisingsskilt som viser til ei opplysningstavle.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/ledd/3/punkt/16/ledd/1/punkt/2/" id="kapittel-1-ledd-3-punkt-16-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/ledd/3/punkt/16/ledd/1/punkt/2/ledd/1/" id="kapittel-1-ledd-3-punkt-16-ledd-1-punkt-2-ledd-1">Tilvisingsskilta skal ha same skrifttype, og elles vere like på storleik og farge. Det må ikkje nyttast klistremerke med firmanavn, firmalogo o.l.</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/ledd/3/punkt/16/ledd/1/punkt/3/" id="kapittel-1-ledd-3-punkt-16-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/ledd/3/punkt/16/ledd/1/punkt/3/ledd/1/" id="kapittel-1-ledd-3-punkt-16-ledd-1-punkt-3-ledd-1">I Gol sentrum er det som hovudregel ikkje tillate å setje opp tilvisingsskilt som gjeld anna enn offentlege, allmennyttige føremål, t.d. post, bank, politi o.l.</article></article></li></ul></article></article></li></ul></article> <article class="defaultP" margin-top="true"><i>Miljøomsyn</i><ul class="defaultList"><li data-li-identifier="17." data-name="17."><article class="listArticle" data-absoluteaddress="/kapittel/1/ledd/3/punkt/17/" id="kapittel-1-ledd-3-punkt-17"><span class="data-originalId">17.</span><article class="legalP" data-absoluteaddress="/kapittel/1/ledd/3/punkt/17/ledd/1/" id="kapittel-1-ledd-3-punkt-17-ledd-1">Det må ikkje førast opp frittståande reklameskilt i ope naturlandskap, kulturlandskap, parkar og friområde.</article><article class="legalP" data-absoluteaddress="/kapittel/1/ledd/3/punkt/17/ledd/2/" id="kapittel-1-ledd-3-punkt-17-ledd-2">Det må ikkje førast opp reklame som verkar dominerande på bygningar.</article></article></li><li data-li-identifier="18." data-name="18."><article class="listArticle" data-absoluteaddress="/kapittel/1/ledd/3/punkt/18/" id="kapittel-1-ledd-3-punkt-18"><span class="data-originalId">18.</span><article class="legalP" data-absoluteaddress="/kapittel/1/ledd/3/punkt/18/ledd/1/" id="kapittel-1-ledd-3-punkt-18-ledd-1">Innafor særprega og historisk interessante miljø må det ikkje førast opp reklameinnretningar som ikkje er tilpassa miljøets karakter og historie. Bygningsrådet kan krevje at det vert utarbeidd ein samla skiltplan for eit avgrensa område under eitt.</article></article></li><li data-li-identifier="19." data-name="19."><article class="listArticle" data-absoluteaddress="/kapittel/1/ledd/3/punkt/19/" id="kapittel-1-ledd-3-punkt-19"><span class="data-originalId">19.</span><article class="legalP" data-absoluteaddress="/kapittel/1/ledd/3/punkt/19/ledd/1/" id="kapittel-1-ledd-3-punkt-19-ledd-1">I reine bustadområde må det ikkje førast opp reklameinnretningar. Mindre reklameskilt på forretningar, kioskar o.l. kan førast opp i den grad dette ikkje sjenerer bustadene. Punkta 1 – 4 gjeld tilsvarande ved oppføring av reklameinnretningar i bustadområde.</article></article></li><li data-li-identifier="20." data-name="20."><article class="listArticle" data-absoluteaddress="/kapittel/1/ledd/3/punkt/20/" id="kapittel-1-ledd-3-punkt-20"><span class="data-originalId">20.</span><article class="legalP" data-absoluteaddress="/kapittel/1/ledd/3/punkt/20/ledd/1/" id="kapittel-1-ledd-3-punkt-20-ledd-1">Turskilt o.l. som vert sett opp ved turvegar, skiløyper og stigar skal vere i tre med prega symbol og bokstavar. Skiltinga skal vere lik i heile kommunen.</article></article></li></ul></article> <article class="defaultP" margin-top="true"><i>Fjerning</i><ul class="defaultList"><li data-li-identifier="21." data-name="21."><article class="listArticle" data-absoluteaddress="/kapittel/1/ledd/3/punkt/21/" id="kapittel-1-ledd-3-punkt-21"><span class="data-originalId">21.</span><article class="legalP" data-absoluteaddress="/kapittel/1/ledd/3/punkt/21/ledd/1/" id="kapittel-1-ledd-3-punkt-21-ledd-1">Kommunen kan gje pålegg om å fjerne eller endre innretningar som er i strid med desse vedtektene. Unntak frå denne regelen kan likevel gjerast dersom det er gitt tidsavgrensa samtykke.</article><article class="legalP" data-absoluteaddress="/kapittel/1/ledd/3/punkt/21/ledd/2/" id="kapittel-1-ledd-3-punkt-21-ledd-2">Innretning som kan medføre fare kan i alle høve krevjast fjerna.</article><article class="legalP" data-absoluteaddress="/kapittel/1/ledd/3/punkt/21/ledd/3/" id="kapittel-1-ledd-3-punkt-21-ledd-3">Kommunen kan gje pålegg om å fjerne skilt som er satt opp utan naudsynt samtykke etter vedtektene her.</article></article></li></ul></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1995-03-10-294/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskrifta trer i kraft frå og med 15. april 1995.</article></section></main></body></html>