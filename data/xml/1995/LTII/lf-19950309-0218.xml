<!DOCTYPE html><html lang="no"><head><title>Forskrift om utviklingstiltak i fiskerinæringen i 1995, Finnmark.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 10:55:11</dd><dt class="legacyID">Datokode</dt><dd class="legacyID">FOR-1995-03-09-218</dd><dt class="dokid">DokumentID</dt><dd class="dokid">LTII/forskrift/1995-03-09-218</dd><dt class="ministry">Departement</dt><dd class="ministry"><ul><li>FV</li></ul></dd><dt class="publishedIn">Publisert i</dt><dd class="publishedIn">Avd II 1995 Nr. 3</dd><dt class="dateInForce">I kraft fra</dt><dd class="dateInForce">1995-03-09 – 1995-12-31</dd><dt class="changesToDocuments">Endrer</dt><dd class="changesToDocuments"><ul><li>forskrift/1994-02-01-58</li></ul></dd><dt class="appliesTo">Gjelder for</dt><dd class="appliesTo">Finnmark</dd><dt class="basedOn">Hjemmel</dt><dd class="basedOn"><ul></ul></dd><dt class="dateOfPublication">Kunngjort</dt><dd class="dateOfPublication">1995-03-31</dd><dt class="titleShort">Korttittel</dt><dd class="titleShort">Forskrift om tiltak, fiskerinæringen, Finnmark</dd><dt class="title">Tittel</dt><dd class="title">Forskrift om utviklingstiltak i fiskerinæringen i 1995, Finnmark.</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 9. mars 1995 med hjemmel i Stortingets budsjettforslag av 21. desember 1994.</dd><dt class="refid">RefID</dt><dd class="refid">forskrift/1995-03-09-218</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utviklingstiltak i fiskerinæringen i 1995, Finnmark.<ul class="tocSubUl"><li>Kap. I. Tilskudd til bygging og til kjøp av brukte fartøy til Finnmark i 1995<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>Kap. II. Klageadgang og ikrafttredelse<ul class="tocSubUl"><li>§ 6.</li><li>§ 7.</li></ul></li></ul></li></ul></dd></dl></header><main class="documentBody" data-lovdata-URL="LTII/forskrift/1995-03-09-218" id="dokument"><h1>Forskrift om utviklingstiltak i fiskerinæringen i 1995, Finnmark.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTII/forskrift/1995-03-09-218/KAPITTEL_1" data-partID="k1"><h2>Kap. I. Tilskudd til bygging og til kjøp av brukte fartøy til Finnmark i 1995</h2><article class="legalArticle" data-lovdata-URL="LTII/forskrift/1995-03-09-218/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">For å styrke den helårsdrevne kyst- og havfiskeflåten i Finnmark, kan Finnmark fylkeskommune innvilge investeringstilskudd til nybygging og til kjøp av brukte fartøy til Finnmark. Tilskudd kan gis til partsrederier, aksjeselskaper og til enkeltfiskere som er hjemmehørende i Finnmark.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Tilskuddet til kjøp av brukte fartøy skal i første rekke gis til kjøp av fartøy til Finnmark fra andre deler av landet, Nord-Troms unntatt. I særlige tilfelle kan det gis tilskudd til kjøp av fartøy hjemmehørende i Finnmark og Nord-Troms. Det kan ikke gis tilskudd til refinansiering.</article></article><article class="legalArticle" data-lovdata-URL="LTII/forskrift/1995-03-09-218/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">For at særskilt tilskudd kan gis til kjøp av brukte fartøy som er yngre enn 8 år må tilskuddet bare gis til velholdte fartøy som skal drive helårsfiske, og som er godt egnet for slikt fiske.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Ved behandling av søknaden skal det legges vekt på søkers personlige og faglige kvalifikasjoner, og om prosjektet er grundig planlagt og godt tilrettelagt.</article><article class="legalP" data-absoluteaddress="/kapittel/1/paragraf/2/ledd/3/" id="kapittel-1-paragraf-2-ledd-3">Ved tildeling av tilskudd skal større helårsdrevne kystfartøy prioriteres. Tilskudd kan også gis til havfiskefartøy der disse antas å ville kunne inngå i oppbygning av et miljø for havfiske. For øvrig kommer de årlige retningslinjer for Statens Fiskarbanks utlånsvirksomhet til anvendelse.</article></article><article class="legalArticle" data-lovdata-URL="LTII/forskrift/1995-03-09-218/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Tilskudd til nybygging kan ytes med inntil 15% av fartøyets kostpris. Ved kjøp av brukte fartøy kan tilskudd ytes med inntil 15% av fartøyets salgspris.</article></article><article class="legalArticle" data-lovdata-URL="LTII/forskrift/1995-03-09-218/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">For tilskuddet skal Statens Fiskarbank ha panterett i fartøyet og i forsikringssummen i 5 år. Det stilles krav om at prosjektet tilføres egenkapital tilsvarende minst halvparten av tilskuddets størrelse.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Dersom fartøy som har mottatt tilskudd selges innen 5 år regnet fra utbetalingen av tilskudd, kan tilskuddet kreves helt eller delvis tilbakebetalt. Krav om tilbakebetaling kan også gjøres gjeldende dersom kjøper av fartøy som mottar tilskudd etter denne forskrift, flytter ut av Finnmark og tar fartøyet med seg.</article><article class="legalP" data-absoluteaddress="/kapittel/1/paragraf/4/ledd/3/" id="kapittel-1-paragraf-4-ledd-3">Ved avgjørelse om det skal reises krav om tilbakebetaling skal det blant annet legges vekt på hvor lang tid det er gått fra utbetalingen til salget finner sted, og om det oppnås en uforholdsmessig stor gevinst ved salget.</article></article><article class="legalArticle" data-lovdata-URL="LTII/forskrift/1995-03-09-218/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Søknad om tilskudd sendes den lokale fiskerinemnda på fastsatt skjema for søknader til Statens Fiskarbank med de vedlegg som der er nevnt. Driftsbudsjett skal vedlegges, og dersom dette viser at fartøyet ikke kan drive lønnsomt skal tilskudd ikke ytes.</article><article class="legalP" data-absoluteaddress="/kapittel/1/paragraf/5/ledd/2/" id="kapittel-1-paragraf-5-ledd-2">Når fiskerinemnda har behandlet søknaden sendes denne til Statens Fiskarbank. Fiskarbanken lager en innstilling med forslag til vedtak som så sendes fylkeskommunen for endelig avgjørelse og utmåling av tilskudd.</article><article class="legalP" data-absoluteaddress="/kapittel/1/paragraf/5/ledd/3/" id="kapittel-1-paragraf-5-ledd-3">Statens Fiskarbank forestår utbetalingen av tilskuddet og den videre administrasjon og oppfølging av ordningen.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTII/forskrift/1995-03-09-218/KAPITTEL_2" data-partID="k2"><h2>Kap. II. Klageadgang og ikrafttredelse</h2><article class="legalArticle" data-lovdata-URL="LTII/forskrift/1995-03-09-218/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Fiskeridepartementet er klageinstans for enkeltvedtak som treffes i medhold av disse retningslinjer, jfr. § 28 i forvaltningsloven av 10. februar 1967. Eventuelle klager sendes Finnmark fylkeskommune som forbereder klagen og kommer med tilråding.</article></article><article class="legalArticle" data-lovdata-URL="LTII/forskrift/1995-03-09-218/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Denne forskrift trer i kraft straks og gjelder til og med 31. desember 1995. Forskriften erstatter forskrift av 1. februar 1994 nr. 58 om utviklingstiltak i fiskerinæringen, Finnmark.</article></article></section></main></body></html>