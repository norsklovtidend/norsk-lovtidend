<!DOCTYPE html><html lang="no"><head><title>Forskrift om avgift for tilsyn m.v. som foretas av Direktoratet for brann- og eksplosjonsvern, og om betalingssatser i forbindelse med servicetjenester.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:29</dd><dt class="legacyID">Datokode</dt><dd class="legacyID">FOR-1995-07-10-684</dd><dt class="dokid">DokumentID</dt><dd class="dokid">LTI/forskrift/1995-07-10-684</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 15</dd><dt class="dateInForce">I kraft fra</dt><dd class="dateInForce">1995-07-10</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-02-11-98</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1971-05-21-47/§1</li><li>lov/1971-05-21-47/§43</li><li>lov/1974-06-14-39/§40</li><li>forskrift/1994-01-28-93</li><li>forskrift/1995-06-30-601</li><li>forskrift/1995-06-30-601</li></ul></dd><dt class="dateOfPublication">Kunngjort</dt><dd class="dateOfPublication">1995-08-14</dd><dt class="title">Tittel</dt><dd class="title">Forskrift om avgift for tilsyn m.v. som foretas av Direktoratet for brann- og eksplosjonsvern, og om betalingssatser i forbindelse med servicetjenester.</dd><dt class="miscInformation">Annet om dokumentet</dt><dd class="miscInformation">Fastsatt av Kommunal- og arbeidsdepartementet 10. juli 1995 med hjemmel i lov av 21. mai 1971 nr. 47 om brannfarlige varer samt væsker og gasser under trykk § 1 femte ledd og § 43, jfr. kgl.res. 28. januar 1994 nr. 93 og kgl.res. 30. juni 1995 nr. 601 og lov av 14. juni 1974 nr. 39 om eksplosive varer § 40, jfr. kgl.res. 30. juni 1995 nr. 601.</dd><dt class="refid">RefID</dt><dd class="refid">forskrift/1995-07-10-684</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om avgift for tilsyn m.v. som foretas av Direktoratet for brann- og eksplosjonsvern, og om betalingssatser i forbindelse med servicetjenester.<ul class="tocSubUl"><li>Kap I. Avgift for tilsyn m.v. som foretas av Direktoratet for brann- og eksplosjonsvern<ul class="tocSubUl"><li>§ 1. Anvendelsesområde/avgiftsplikt</li><li>§ 2. Definisjoner</li><li>§ 3. Oppgaveplikt</li><li>§ 4. Avgift for omsetning m.v. av petroleumsprodukter og løsningsmidler</li><li>§ 5. Avgift for ilandføring av petroleumsprodukter i rørledning fra områder i sjøen</li><li>§ 6. Avgift for trykksatt utstyr</li><li>§ 7. Avgift for tilvirkning og omsetning av sprengstoff og krutt</li><li>§ 8. Avgift for virksomhet i anleggsfase</li><li>§ 9. Refusjon av utgifter til eksterne konsulenter</li></ul></li><li>Kap II. Betalingssatser for kjøp av Direktoratet for brann- og eksplosjonsverns servicetjenester<ul class="tocSubUl"><li>§ 10. Betalingssatser</li></ul></li><li>Kap III. Fellesbestemmelser<ul class="tocSubUl"><li>§ 11. Ikrafttredelse m.v.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-07-10-684" id="dokument"><h1>Forskrift om avgift for tilsyn m.v. som foretas av Direktoratet for brann- og eksplosjonsvern, og om betalingssatser i forbindelse med servicetjenester.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-07-10-684/KAPITTEL_1" data-partID="k1"><h2>Kap I. Avgift for tilsyn m.v. som foretas av Direktoratet for brann- og eksplosjonsvern</h2><article class="legalArticle" data-lovdata-URL="LTI/forskrift/1995-07-10-684/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde/avgiftsplikt</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Offentlig eller privat virksomhet som er underlagt tilsyn etter lov om brannfarlige varer samt væsker og gasser under trykk eller lov om eksplosive varer og som omfattes av bestemmelsene i denne forskrift, skal betale en årlig avgift til delvis dekning av utgiftene til Direktoratet for brann- og eksplosjonsvern.</article></article><article class="legalArticle" data-lovdata-URL="LTI/forskrift/1995-07-10-684/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">I denne forskrift betyr:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1"><i>Virksomhet:</i> Bedrift, anlegg, offentlig organ, interessentskap eller annet rettssubjekt som faller inn under § 1.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1"><i>Petroleumsprodukt:</i> Flytende og kondenserbare hydrokarboner med flammepunkt ikke over 55°C, samt motorbrensel og fyringsolje, med flammepunkt over 55°C, som er fremstilt av råolje. Med unntak av § 5, regnes ikke råolje i forskriften som petroleumsprodukt.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1"><i>Løsningsmiddel:</i> Alkohol, eter, keton, ester og lignende væsker med flammepunkt ikke over 55°C.</article></article></li></ul></article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">For øvrig gjelder de definisjoner som er fastsatt i lovene om brannfarlige varer samt væsker og gasser under trykk og eksplosive varer.</article></article><article class="legalArticle" data-lovdata-URL="LTI/forskrift/1995-07-10-684/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Oppgaveplikt</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Virksomhetene plikter å oppgi til Direktoratet for brann- og eksplosjonsvern de mengder brannfarlige og eksplosive varer, og hvilke trykksatt utstyr med nødvendige spesifikasjoner som anvendes, som danner grunnlaget for avgiftsberegningen etter §§ 4, 5, 6 og 7.</article></article><article class="legalArticle" data-lovdata-URL="LTI/forskrift/1995-07-10-684/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Avgift for omsetning m.v. av petroleumsprodukter og løsningsmidler</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/4/punkt/1/" id="kapittel-1-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/4/punkt/1/ledd/1/" id="kapittel-1-paragraf-4-punkt-1-ledd-1">For virksomheter som omsetter petroleumsprodukter eller løsningsmidler, beregnes avgiften på grunnlag av den samlede produktmengde den enkelte virksomhet omsetter innenlands, samt av den mengde virksomheten selv bruker i løpet av året. Avgift pålegges første ledd i omsetningskjeden.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/4/punkt/2/" id="kapittel-1-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/4/punkt/2/ledd/1/" id="kapittel-1-paragraf-4-punkt-2-ledd-1">Avgiftssatsen er kr. 2,77 pr. tonn. For virksomheter hvor de produktmengder som danner grunnlag for avgiftsberegningen i henhold til nr. 1 er mindre enn 20.000 tonn, skal den årlige mengdebaserte avgift være kr. 33.000.</article></article></li></ul></article><article class="legalArticle" data-lovdata-URL="LTI/forskrift/1995-07-10-684/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Avgift for ilandføring av petroleumsprodukter i rørledning fra områder i sjøen</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/5/punkt/1/" id="kapittel-1-paragraf-5-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/5/punkt/1/ledd/1/" id="kapittel-1-paragraf-5-punkt-1-ledd-1">For virksomheter som driver anlegg for ilandføring av petroleumsprodukter i rørledning fra områder i sjøen, beregnes avgiften av den produktmengde som anlegget mottar gjennom rørledningen i løpet av året.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/5/punkt/2/" id="kapittel-1-paragraf-5-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/5/punkt/2/ledd/1/" id="kapittel-1-paragraf-5-punkt-2-ledd-1">Avgiftssatsene er kr. 0,18 pr. tonn gass og kr. 0,12 pr. tonn olje.</article></article></li></ul></article><article class="legalArticle" data-lovdata-URL="LTI/forskrift/1995-07-10-684/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Avgift for trykksatt utstyr</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Virksomheter som har større kjeler og trykkbeholdere som ikke, eller i liten grad anvender brannfarlig vare, kan pålegges avgift av Direktoratet for brann- og eksplosjonsvern. Avgiften beregnes skjønnsmessig basert på avgiftsnivået for tilsvarende virksomheter, kjeler og trykkbeholdere som anvender brannfarlig vare. Avgiften pr. kjel/trykkbeholder skal ikke overstige kr. 4.000.</article></article><article class="legalArticle" data-lovdata-URL="LTI/forskrift/1995-07-10-684/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Avgift for tilvirkning og omsetning av sprengstoff og krutt</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/7/punkt/1/" id="kapittel-1-paragraf-7-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/7/punkt/1/ledd/1/" id="kapittel-1-paragraf-7-punkt-1-ledd-1">For virksomheter som omsetter sprengstoff eller krutt, beregnes avgiften på grunnlag av de produkter som den enkelte virksomhet omsetter innenlands i løpet av året.</article><article class="legalP" data-absoluteaddress="/kapittel/1/paragraf/7/punkt/1/ledd/2/" id="kapittel-1-paragraf-7-punkt-1-ledd-2">Avgift pålegges første ledd i omsetningskjeden.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/7/punkt/2/" id="kapittel-1-paragraf-7-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/7/punkt/2/ledd/1/" id="kapittel-1-paragraf-7-punkt-2-ledd-1">For virksomheter som tilvirker sprengstoff eller krutt til eget bruk, beregnes avgiften på grunnlag av den mengde den enkelte virksomhet bruker i løpet av året.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/7/punkt/3/" id="kapittel-1-paragraf-7-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/7/punkt/3/ledd/1/" id="kapittel-1-paragraf-7-punkt-3-ledd-1">Virksomhet som tilvirker sprengstoff eller krutt på mer enn ett tilvirkningssted, skal i tillegg til mengdebasert avgift i henhold til nr. 1 eller 2 betale en fast årlig avgift pr. tilvirkningssted utover det første.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/paragraf/7/punkt/4/" id="kapittel-1-paragraf-7-punkt-4"><span class="data-originalId">4.</span><article class="legalP" data-absoluteaddress="/kapittel/1/paragraf/7/punkt/4/ledd/1/" id="kapittel-1-paragraf-7-punkt-4-ledd-1">Avgiftssatsen etter nr. 1 og 2 er kr. 80 pr. tonn. For virksomheter hvor de produktmengder som danner grunnlag for avgiftsberegninger i henhold til punkt 1 og 2 er mindre enn 400 tonn, skal den årlige mengdebaserte avgift være kr. 33.000.</article></article></li><li data-li-identifier="5." data-name="5."><article class="listArticle" data-absoluteaddress="/kapittel/1/paragraf/7/punkt/5/" id="kapittel-1-paragraf-7-punkt-5"><span class="data-originalId">5.</span><article class="legalP" data-absoluteaddress="/kapittel/1/paragraf/7/punkt/5/ledd/1/" id="kapittel-1-paragraf-7-punkt-5-ledd-1">Den faste avgift pr. tilvirkningssted utover ett i henhold til nr. 3 er kr. 33.000.</article></article></li></ul></article><article class="legalArticle" data-lovdata-URL="LTI/forskrift/1995-07-10-684/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Avgift for virksomhet i anleggsfase</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/8/punkt/1/" id="kapittel-1-paragraf-8-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/8/punkt/1/ledd/1/" id="kapittel-1-paragraf-8-punkt-1-ledd-1">Virksomhet som er undergitt tilsyn etter lovene om brannfarlige varer samt væsker og gasser under trykk og eksplosive varer og som er under opp- eller nedbygging, kan pålegges avgift dersom Direktoratet for brann- og eksplosjonsverns engasjement i forbindelse med virksomheten vil pågå kontinuerlig gjennom et lengre tidsrom.</article><article class="legalP" data-absoluteaddress="/kapittel/1/paragraf/8/punkt/1/ledd/2/" id="kapittel-1-paragraf-8-punkt-1-ledd-2">Avgiften skal dekke etatens faktiske utgifter ved kontrollen.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/8/punkt/2/" id="kapittel-1-paragraf-8-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/8/punkt/2/ledd/1/" id="kapittel-1-paragraf-8-punkt-2-ledd-1">Vedtak om at en virksomhet skal betale avgift etter denne bestemmelse, fattes av Direktoratet for brann- og eksplosjonsvern så snart man har grunnlag for å vurdere omfanget av kontroll og tilsyn med virksomheten. Denne skal straks underrettes om vedtaket.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/8/punkt/3/" id="kapittel-1-paragraf-8-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/8/punkt/3/ledd/1/" id="kapittel-1-paragraf-8-punkt-3-ledd-1">Eventuell avgift etter denne bestemmelse kommer i tillegg til avgift etter §§ 4, 5, 6 og 7.</article></article></li></ul></article><article class="legalArticle" data-lovdata-URL="LTI/forskrift/1995-07-10-684/§9" data-name="§9" data-partID="§9" data-absoluteaddress="/kapittel/1/paragraf/9/" id="kapittel-1-paragraf-9"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Refusjon av utgifter til eksterne konsulenter</span></h3><article class="legalP" data-absoluteaddress="/kapittel/1/paragraf/9/ledd/1/" id="kapittel-1-paragraf-9-ledd-1">Utgifter i forbindelse med eksterne konsulenttjenester som Direktoratet for brann- og eksplosjonsvern har benyttet under utøvelse av tilsynsmyndigheten, skal betales av den tilsynspliktige virksomhet. Dette gjelder også i forbindelse med undersøkelser, kontroller og prøver i henhold til lov om brannfarlige varer samt væsker og gasser under trykk §§ 6 og 7, og lov om eksplosive varer § 5, med mindre Direktoratet for brann- og eksplosjonsvern i medhold av henholdsvis §§ 43 og 40 i de respektive lover bestemmer at utgiftene skal fordeles på flere.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-07-10-684/KAPITTEL_2" data-partID="k2"><h2>Kap II. Betalingssatser for kjøp av Direktoratet for brann- og eksplosjonsverns servicetjenester</h2><article class="legalArticle" data-lovdata-URL="LTI/forskrift/1995-07-10-684/§10" data-name="§10" data-partID="§10" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Betalingssatser</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Direktoratet for brann- og eksplosjonsverns betalingssatser for tjenester i forbindelse med hovedrevisjon av beholdere og kjeler:<p class="leddfortsettelse"><i>Gruppe 1:</i></p></article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Kr. 3.250,- for enheter til og med 10m<sup>2</sup> /2m<sup>3</sup>.<p class="leddfortsettelse"><i>Gruppe 2:</i></p></article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Kr. 4.550,- for enheter fra 10m<sup>2</sup> /2m<sup>3</sup> til og med 50m<sup>2</sup> /15m<sup>3</sup>.<p class="leddfortsettelse"><i>Gruppe 3:</i></p></article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Kr. 6.500,- for enheter fra 50m<sup>2</sup> /15m<sup>3</sup> til og med 80m<sup>2</sup> /30m<sup>3</sup>.<p class="leddfortsettelse"><i>Gruppe 4:</i></p></article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Kr. 7.800,- for enheter fra 80m<sup>2</sup> /30m<sup>3</sup> til og med 250m<sup>2</sup> /100m<sup>3</sup>.<p class="leddfortsettelse"><i>Gruppe 5:</i></p></article><article class="legalP" data-absoluteaddress="/kapittel/2/paragraf/1/ledd/6/" id="kapittel-2-paragraf-1-ledd-6">Kr. 9.100,- for enheter over 250m<sup>2</sup> /100m<sup>3</sup>.</article><article class="legalP" data-absoluteaddress="/kapittel/2/paragraf/1/ledd/7/" id="kapittel-2-paragraf-1-ledd-7">Direktoratet for brann- og eksplosjonsverns betalingssatser for øvrig, for tjenester i forbindelse med serviceaktiviteter, er kr. 600 pr. time.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-07-10-684/KAPITTEL_3" data-partID="k3"><h2>Kap III. Fellesbestemmelser</h2><article class="legalArticle" data-lovdata-URL="LTI/forskrift/1995-07-10-684/§11" data-name="§11" data-partID="§11" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Ikrafttredelse m.v.</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Forskriften trer i kraft straks.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Denne forskrift gis virkning for avgiftsoppkrevinger og betalingsberegninger fra og med 1995.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Forskrift av 11. februar 1993 nr. 98 om avgift for tilsyn m.v. som foretas av Direktoratet for brann- og eksplosjonsvern og om betalingssatser i forbindelse med servicetjenester, oppheves fra denne forskrifts ikrafttredelse.</article></article></section></main></body></html>