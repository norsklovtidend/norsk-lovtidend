<!DOCTYPE html><html lang="no"><head><title>Forskrift om toll- og avgiftsfri innførsel av arvegods.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:36</dd><dt class="legacyID">Datokode</dt><dd class="legacyID">FOR-1995-09-06-785</dd><dt class="dokid">DokumentID</dt><dd class="dokid">LTI/forskrift/1995-09-06-785</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 19</dd><dt class="dateInForce">I kraft fra</dt><dd class="dateInForce">1995-10-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>forskrift/1985-12-06-2107/§11</li><li>forskrift/1966-12-16-1</li><li>lov/1969-06-19-66/§62</li><li>lov/1959-06-19-2/§1</li></ul></dd><dt class="dateOfPublication">Kunngjort</dt><dd class="dateOfPublication">1995-10-05</dd><dt class="title">Tittel</dt><dd class="title">Forskrift om toll- og avgiftsfri innførsel av arvegods.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 6. september 1995 med hjemmel i tolltariffens innledende bestemmelser § 11 nr. 13 jfr. kgl.res. av 16. desember 1966, Stortingets vedtak om engangsavgift på motorvogner m.m. § 4 bokstav e, lov av 19. juni 1969 nr. 66 om merverdiavgift § 62 siste ledd og lov av 19. juni 1959 nr. 2 om avgifter vedrørende motorkjøretøyer og båter § 1 første ledd.</dd><dt class="refid">RefID</dt><dd class="refid">forskrift/1995-09-06-785</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om toll- og avgiftsfri innførsel av arvegods.<ul class="tocSubUl"><li>§ 1. Forskriftens omfang og virkeområde</li><li>§ 2. Generelle vilkår for fritak</li><li>§ 3. Tilleggsvilkår for fritak for motorvogn</li><li>§ 4. Unntak</li><li>§ 5. Søknad om fritak. Dokumentasjon</li><li>§ 6. Reaksjoner/retten til gjenutførsel</li><li>§ 7. Utfyllende bestemmelser</li><li>§ 8. Dispensasjon</li><li>§ 9. Ikrafttredelse. Overgangsregler</li></ul></li></ul></dd></dl></header><main class="documentBody" data-lovdata-URL="LTI/forskrift/1995-09-06-785" id="dokument"><h1>Forskrift om toll- og avgiftsfri innførsel av arvegods.</h1><article class="legalArticle" data-lovdata-URL="LTI/forskrift/1995-09-06-785/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens omfang og virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gir bestemmelser om fritak for toll og avgifter på varer når disse innføres til tollområdet som arvegods. Fritaket omfatter også engangsavgift på motorvogner. Varer som er fritatt for toll i medhold av denne forskrift, er også fritatt for merverdiavgift, jf. Finansdepartementets forskrift av 12. desember 1975 nr. 2 om beregning og oppkreving av merverdiavgift ved innførsel § 4, første ledd.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Bestemmelsene i eller gitt i medhold av lov av 10. juni 1966 nr. 5 om toll, lov av 19. juni 1969 nr. 66 om merverdiavgift, lov av 19. juni 1959 nr. 2 om avgifter vedrørende motorkjøretøyer og båter gjelder så langt de passer og ikke annet er bestemt.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Spørsmålet om en overføring er å anse som arv avgjøres, med de begrensninger som følger av denne forskrift, i henhold til prinsippene i norsk internasjonal privatrett, normalt etter reglene i det land avdøde hadde sin siste bopel.</article></article><article class="legalArticle" data-lovdata-URL="LTI/forskrift/1995-09-06-785/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Generelle vilkår for fritak</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Følgende vilkår må være oppfylt for toll- og avgiftsfri innførsel av varer etter denne forskrift:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1">Varen må være ervervet ved arv. Likt med arv regnes også tilfeller der varen på skifteoppgjøret mellom arvingene kun delvis er ervervet ved arv. Varer ervervet fra et dødsbo på annen måte anses ikke ervervet ved arv. Det samme gjelder varer som er avhendet fra et uskiftet bo eller gitt som forskudd på arv.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1">Varen må være brukt og inngå i bomassen som arvelaters eiendom.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/2/ledd/1/punkt/3/" id="paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/2/ledd/1/punkt/3/ledd/1/" id="paragraf-2-ledd-1-punkt-3-ledd-1">Arvelater må på dødsfallstidspunktet være bosatt utenfor tollområdet.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/2/ledd/1/punkt/4/" id="paragraf-2-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/2/ledd/1/punkt/4/ledd/1/" id="paragraf-2-ledd-1-punkt-4-ledd-1">Arvingen må ved arvefallet være bosatt i tollområdet.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/2/ledd/1/punkt/5/" id="paragraf-2-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/2/ledd/1/punkt/5/ledd/1/" id="paragraf-2-ledd-1-punkt-5-ledd-1">Arvingen skal ved innførsel av varen etter denne forskrift straks og uoppfordret melde seg for tollvesenet for tollekspedering av varen.</article></article></li></ul></article></article><article class="legalArticle" data-lovdata-URL="LTI/forskrift/1995-09-06-785/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Tilleggsvilkår for fritak for motorvogn</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Motorvogn må ha vært registrert i arvelaters navn i utlandet. Dette gjelder likevel ikke for motorvogn som ikke er registreringspliktig etter bestemmelsene i vedkommende land.</article></article><article class="legalArticle" data-lovdata-URL="LTI/forskrift/1995-09-06-785/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Det gis ikke toll- og avgiftsfritak for varer som har vært benyttet av arvelater i næringsvirksomhet. Alkoholholdige varer og tobakksvarer kan ikke innføres toll- og avgiftsfritt som arvegods.</article></article><article class="legalArticle" data-lovdata-URL="LTI/forskrift/1995-09-06-785/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Søknad om fritak. Dokumentasjon</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Søknad om fritak leveres tollvesenet, og kan innleveres før varens ankomst.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Søker skal på betryggende måte dokumentere at han fyller vilkårene i denne forskrift.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Søker må dokumentere at varen er mottatt som arv, og at vedkommende er å anse som arving etter det aktuelle lands rett. Det må videre fremlegges dokumentasjon som viser fordelingen av arven i boet. Dersom tollvesenet forlanger det, kan søker pålegges å innhente vedkommende lands arve- og skifteregler. Uoversatte dokumenter kan kreves oversatt for søkers regning.</article><article class="legalP" data-absoluteaddress="/paragraf/5/ledd/4/" id="paragraf-5-ledd-4">Skifteattest, testament, bostedsbevis, dødsattest, regnskapspapirer eller annen dokumentasjon skal være bekreftet av skifterett eller tilsvarende offentlig myndighet i vedkommende land.</article></article><article class="legalArticle" data-lovdata-URL="LTI/forskrift/1995-09-06-785/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Reaksjoner/retten til gjenutførsel</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Dersom søker har unnlatt å gi pliktige opplysninger, gitt uriktige opplysninger, fremlagt uriktige dokumenter, har overtrådt tolloven eller bestemmelser gitt i medhold av tolloven, kan retten til toll- og avgiftslettelser etter denne forskrift bortfalle i forbindelse med den aktuelle innførsel. Det samme gjelder dersom søker har overtrådt § 2 nr. 5.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Tolldistriktssjefen kan i slike tilfeller pålegge søkeren, eller den som har opptrådt på hans vegne, å betale et tillegg til toll, merverdiavgift og eventuelt engangsavgift i medhold av tollovens § 69, merverdiavgiftslovens § 64 og lov av 19. juni 1959 nr. 2 § 3.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Søkeren har i slike tilfeller heller ikke adgang til gjenutførsel uten oppkreving av toll og avgifter i medhold av tollovens § 33. Tolldistriktssjefen kan likevel tillate slik gjenutførsel dersom det foreligger spesielle omstendigheter knyttet til overtredelsen og/eller den ulovlige bruken.</article></article><article class="legalArticle" data-lovdata-URL="LTI/forskrift/1995-09-06-785/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Utfyllende bestemmelser</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Toll- og avgiftsdirektoratet kan gi nærmere bestemmelser til presisering, utfylling og gjennomføring av denne forskrift, herunder om beregning, tilbakebetaling, kontroll og dokumentasjon.</article></article><article class="legalArticle" data-lovdata-URL="LTI/forskrift/1995-09-06-785/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Dispensasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Toll- og avgiftsdirektoratet kan dispensere fra bestemmelsene i denne forskrift når vedtaket i det spesielle enkelttilfellet får en utilsiktet eller også ellers en klart urimelig virkning.</article></article><article class="legalArticle" data-lovdata-URL="LTI/forskrift/1995-09-06-785/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttredelse. Overgangsregler</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Denne forskrift trer i kraft 1. oktober 1995. Søknader innkommet etter denne dato behandles etter forskriften.</article></article></main></body></html>