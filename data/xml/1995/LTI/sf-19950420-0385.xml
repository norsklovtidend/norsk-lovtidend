<!DOCTYPE html><html lang="no"><head><title>Forskrift om arbeid i kontrollrom.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:35</dd><dt class="legacyID">Datokode</dt><dd class="legacyID">FOR-1995-04-20-385</dd><dt class="dokid">DokumentID</dt><dd class="dokid">LTI/forskrift/1995-04-20-385</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 8</dd><dt class="dateInForce">I kraft fra</dt><dd class="dateInForce">1995-09-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§8</li><li>lov/1977-02-04-4/§9</li><li>lov/1977-02-04-4/§12</li><li>lov/1977-02-04-4/§14</li></ul></dd><dt class="dateOfPublication">Kunngjort</dt><dd class="dateOfPublication">1995-05-31</dd><dt class="title">Tittel</dt><dd class="title">Forskrift om arbeid i kontrollrom.</dd><dt class="miscInformation">Annet om dokumentet</dt><dd class="miscInformation">Fastsatt av Direktoratet for arbeidstilsynet 20. april 1995 med hjemmel i lov av 4. februar 1977 nr. 4 om arbeidervern og arbeidsmiljø § 8 nr. 4, § 9 nr. 2, § 12 nr. 5 og § 14 siste ledd.</dd><dt class="refid">RefID</dt><dd class="refid">forskrift/1995-04-20-385</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om arbeid i kontrollrom.<ul class="tocSubUl"><li>Kapittel I – Innledende bestemmelser<ul class="tocSubUl"><li>§ 1. Virkeområde</li><li>§ 2. Dispensasjon</li><li>§ 3. Straffansvar</li><li>§ 4. Hvem forskriften retter seg mot</li><li>§ 5. Ikrafttredelse</li></ul></li><li>Kapittel II – Alminnelige bestemmelser<ul class="tocSubUl"><li>§ 6. Generelle regler</li><li>§ 7. Systemsikkerhet</li></ul></li><li>Kapittel III – Krav til utforming av arbeidsplassen<ul class="tocSubUl"><li>§ 8. Utforming av informasjonssystemer og betjeningsinnretninger</li><li>§ 9. Merking mm</li><li>§ 10. Krav til kontrollrommet</li></ul></li><li>Kapittel IV. Organisering av helse- og sikkerhetstiltak<ul class="tocSubUl"><li>§ 11. Organisering og utførelse av arbeidet</li><li>§ 12. Krav til opplæring</li><li>§ 13. Medvirkning</li><li>§ 14. Registrering og dokumentasjon</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-04-20-385" id="dokument"><h1>Forskrift om arbeid i kontrollrom.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-04-20-385/KAPITTEL_1" data-partID="k1"><h2>Kapittel I – Innledende bestemmelser</h2><article class="legalArticle" data-lovdata-URL="LTI/forskrift/1995-04-20-385/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriften gjelder planlegging, plassering, utforming og endring av rom som er innredet og utstyrt for styring og overvåking av automatiske anlegg (kontrollrom) og tilrettelegging og utførelse av arbeid i kontrollrom.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Forskriften gjelder både konvensjonelle og skjermbaserte systemer.</article></article><article class="legalArticle" data-lovdata-URL="LTI/forskrift/1995-04-20-385/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Arbeidstilsynet kan gi dispensasjon fra denne forskrift når det finnes vernemessig forsvarlig.</article></article><article class="legalArticle" data-lovdata-URL="LTI/forskrift/1995-04-20-385/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Straffansvar</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Overtredelse av forskriften er straffbart, jf. arbeidsmiljøloven Kap. XIV og straffelovens § 48a og § 48b.</article></article><article class="legalArticle" data-lovdata-URL="LTI/forskrift/1995-04-20-385/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Hvem forskriften retter seg mot</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Arbeidsgiver har plikt til å sørge for at bestemmelsene i denne forskriften følges.</article></article><article class="legalArticle" data-lovdata-URL="LTI/forskrift/1995-04-20-385/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Forskriften trer i kraft 1. september 1995.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-04-20-385/KAPITTEL_2" data-partID="k2"><h2>Kapittel II – Alminnelige bestemmelser</h2><article class="legalArticle" data-lovdata-URL="LTI/forskrift/1995-04-20-385/§6" data-name="§6" data-partID="§6" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Generelle regler</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Ved planlegging og tilrettelegging av arbeidet i kontrollrom og planlegging, utforming og eventuell endring av kontrollrommet skal arbeidsgiver bygge på analyser av prosessen, systemet og arbeidsoppgavene for å ivareta kravet til fullt forsvarlig arbeidsmiljø og sikkerhet ved drift og vedlikehold. Analysene skal kunne dokumenteres.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Informasjonssystemet, styringssystemet og tilretteleggingen av arbeidet forøvrig skal være utformet i samsvar med arbeidstakernes fysiske og psykiske forutsetninger.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Arbeidet for den enkelte arbeidstaker skal tilrettelegges slik at uheldige belastninger blir minst mulig. Arbeidsstillingene skal kunne varieres og statisk arbeid unngås.</article></article><article class="legalArticle" data-lovdata-URL="LTI/forskrift/1995-04-20-385/§7" data-name="§7" data-partID="§7" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Systemsikkerhet</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Arbeidsgiver skal sørge for at kontrollrommet utvikles og arbeidet tilrettelegges slik at det oppnås høyest mulig grad av systemsikkerhet.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Ved vurderingen skal arbeidsgiver ta hensyn til:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/1/" id="kapittel-2-paragraf-2-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/1/ledd/1/" id="kapittel-2-paragraf-2-ledd-2-punkt-1-ledd-1">systemets egensikkerhet</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/2/" id="kapittel-2-paragraf-2-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/2/ledd/1/" id="kapittel-2-paragraf-2-ledd-2-punkt-2-ledd-1">muligheter for feilbetjening ved drift og vedlikehold</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/3/" id="kapittel-2-paragraf-2-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/3/ledd/1/" id="kapittel-2-paragraf-2-ledd-2-punkt-3-ledd-1">muligheter for effektivt å kunne håndtere avviks- og feilsituasjoner</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/4/" id="kapittel-2-paragraf-2-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/4/ledd/1/" id="kapittel-2-paragraf-2-ledd-2-punkt-4-ledd-1">arbeidstakernes arbeidsbelastning</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/5/" id="kapittel-2-paragraf-2-ledd-2-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/5/ledd/1/" id="kapittel-2-paragraf-2-ledd-2-punkt-5-ledd-1">arbeidstakernes erfaringer og kunnskaper</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/2/punkt/6/" id="kapittel-2-paragraf-2-ledd-2-punkt-6"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/2/punkt/6/ledd/1/" id="kapittel-2-paragraf-2-ledd-2-punkt-6-ledd-1">arbeidstakernes fysiske og psykiske forutsetninger.</article></article></li></ul></article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Det skal utarbeides analyser som tar hensyn til de kontrollromsoperasjoner som skal utføres ved:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/1/" id="kapittel-2-paragraf-2-ledd-3-punkt-1"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/1/ledd/1/" id="kapittel-2-paragraf-2-ledd-3-punkt-1-ledd-1">oppstart av anlegget</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/2/" id="kapittel-2-paragraf-2-ledd-3-punkt-2"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/2/ledd/1/" id="kapittel-2-paragraf-2-ledd-3-punkt-2-ledd-1">normal drift</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/3/" id="kapittel-2-paragraf-2-ledd-3-punkt-3"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/3/ledd/1/" id="kapittel-2-paragraf-2-ledd-3-punkt-3-ledd-1">omstilling av driftsforhold</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/4/" id="kapittel-2-paragraf-2-ledd-3-punkt-4"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/4/ledd/1/" id="kapittel-2-paragraf-2-ledd-3-punkt-4-ledd-1">driftsforstyrrelser</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/5/" id="kapittel-2-paragraf-2-ledd-3-punkt-5"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/5/ledd/1/" id="kapittel-2-paragraf-2-ledd-3-punkt-5-ledd-1">kritiske driftsforhold</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/6/" id="kapittel-2-paragraf-2-ledd-3-punkt-6"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/6/ledd/1/" id="kapittel-2-paragraf-2-ledd-3-punkt-6-ledd-1">nedkjøring og stopp</article></article></li><li data-li-identifier="-" data-name="-"><article class="listArticle" data-absoluteaddress="/kapittel/2/paragraf/2/ledd/3/punkt/7/" id="kapittel-2-paragraf-2-ledd-3-punkt-7"><span class="data-originalId">-</span><article class="legalP" data-absoluteaddress="/kapittel/2/paragraf/2/ledd/3/punkt/7/ledd/1/" id="kapittel-2-paragraf-2-ledd-3-punkt-7-ledd-1">vedlikehold.</article></article></li></ul></article><article class="legalP" data-absoluteaddress="/kapittel/2/paragraf/2/ledd/4/" id="kapittel-2-paragraf-2-ledd-4">Dersom systemene omfatter datasystemer, skal analysene omfatte både utstyr og programvare.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-04-20-385/KAPITTEL_3" data-partID="k3"><h2>Kapittel III – Krav til utforming av arbeidsplassen</h2><article class="legalArticle" data-lovdata-URL="LTI/forskrift/1995-04-20-385/§8" data-name="§8" data-partID="§8" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Utforming av informasjonssystemer og betjeningsinnretninger</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Arbeidsgiver skal tilrettelegge arbeidet og plassere utstyret i samsvar med resultatene av analysene beskrevet i kapittel II og under hensyn til ergonomiske forhold.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Informasjon skal være lett forståelig og med entydig bruk av symboler og fargekoder. Informasjonssystemet skal være slik at brukeren til enhver tid kan få fram den nødvendige informasjon for de arbeidsoppgavene som ulike driftssituasjoner krever.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Informasjonssystemer skal være dimensjonert både for normale og kritiske situasjoner.</article><article class="legalP" data-absoluteaddress="/kapittel/3/paragraf/1/ledd/4/" id="kapittel-3-paragraf-1-ledd-4">Utforming og valg av informasjonssystemet, herunder betjeningsinnretninger og informasjonsgivere, skal skje ut fra behovet for effektiv betjening og for å redusere faren for feilbetjening.</article><article class="legalP" data-absoluteaddress="/kapittel/3/paragraf/1/ledd/5/" id="kapittel-3-paragraf-1-ledd-5">Betjeningsinnretninger og informasjonsgivere skal være utformet og plassert i logisk sammenheng for å redusere faren for feilbetjening. Arbeidstakeren skal alltid ha god oversikt og uten unødig tidsbruk kunne utføre nødvendige arbeidsoperasjoner.</article></article><article class="legalArticle" data-lovdata-URL="LTI/forskrift/1995-04-20-385/§9" data-name="§9" data-partID="§9" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Merking mm</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Tekst som er påsatt utstyret og som er av betydning for bruken, skal være på norsk.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Det instruksjonmateriale som er nødvendig for sikker betjening og bruk av utstyret skal være på norsk. Dette gjelder også informasjon om reaksjonsmåter ved varsel om feilfunksjoner.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Betjeningsinnretningene skal være klart og tydelig merket på norsk.</article></article><article class="legalArticle" data-lovdata-URL="LTI/forskrift/1995-04-20-385/§10" data-name="§10" data-partID="§10" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Krav til kontrollrommet</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Kontrollrommet skal konstrueres og plasseres slik at automatiseringssystemets driftssikkerhet og sikkerheten for arbeidstakerne er best mulig med hensyn til fare for ulykker. Det skal særlig tas hensyn til fare for brann, eksplosjoner og utslipp av helsefarlige stoffer og biologisk materiale.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Kontrollrommet skal være utstyrt med rømningsveier.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1995-04-20-385/KAPITTEL_4" data-partID="k4"><h2>Kapittel IV. Organisering av helse- og sikkerhetstiltak</h2><article class="legalArticle" data-lovdata-URL="LTI/forskrift/1995-04-20-385/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Organisering og utførelse av arbeidet</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Det skal foreligge en plan som omfatter oversikt over oppgavefordeling, bemanning og skiftplaner basert på analyser nevnt i § 6.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Arbeidsoppgaver skal være klart definert og beskrevet og tilrettelagt slik at det ikke oppstår helsefare blant annet på grunn av:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/2/punkt/1/" id="kapittel-4-paragraf-1-ledd-2-punkt-1"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/2/punkt/1/ledd/1/" id="kapittel-4-paragraf-1-ledd-2-punkt-1-ledd-1">for mange eller for belastende arbeidsoppgaver</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/2/punkt/2/" id="kapittel-4-paragraf-1-ledd-2-punkt-2"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/2/punkt/2/ledd/1/" id="kapittel-4-paragraf-1-ledd-2-punkt-2-ledd-1">monotoni som følge av for få eller for ensidige arbeidsoppgaver</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/2/punkt/3/" id="kapittel-4-paragraf-1-ledd-2-punkt-3"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/2/punkt/3/ledd/1/" id="kapittel-4-paragraf-1-ledd-2-punkt-3-ledd-1">uklar oppgavefordeling mellom arbeidstakere eller mellom arbeidstakere og overordnede</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/1/ledd/2/punkt/4/" id="kapittel-4-paragraf-1-ledd-2-punkt-4"><span class="data-originalId">-</span><article class="legalP" data-absoluteaddress="/kapittel/4/paragraf/1/ledd/2/punkt/4/ledd/1/" id="kapittel-4-paragraf-1-ledd-2-punkt-4-ledd-1">uklare stedfortrederfunksjoner.</article></article></li></ul></article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Planen skal også omfatte instrukser og prosedyrer for betjeningen av anlegget fra kontrollrommet. Oppstart av anlegget, normal drift, omstilling av driftsforhold, driftsforstyrrelser, nedkjøring og stopp og vedlikehold skal beskrives.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Det skal også foreligge instrukser for hvorledes kontrollromspersonalet raskt skal kunne få nødvendig assistanse for å håndtere de farlige situasjoner som kan oppstå.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Det skal også foreligge instruks for de spesielle oppgaver som skal utføres når ulykker oppstår.</article></article><article class="legalArticle" data-lovdata-URL="LTI/forskrift/1995-04-20-385/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Krav til opplæring</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Arbeidsgiver skal sørge for nødvendig opplæring før arbeidstakerne settes til selvstendig arbeid i kontrollrom. Opplæringen skal sette arbeidstakerne istand til å utføre de faste arbeidsoppgavene de er satt til og for å mestre situasjoner som kan oppstå ved kritiske driftsforstyrrelser.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Arbeidstakerne skal gis nødvendig opplæring når det foretas endringer i anlegg, prosedyrer o.s.v.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Det skal også gis regelmessig øvelse for å håndtere farlige situsjoner som kan oppstå.</article><article class="legalP" data-absoluteaddress="/kapittel/4/paragraf/2/ledd/4/" id="kapittel-4-paragraf-2-ledd-4">Det skal foreligge en beskrivelse med detaljerte opplysninger om innhold og omfang av opplæringen og øvelsene.</article></article><article class="legalArticle" data-lovdata-URL="LTI/forskrift/1995-04-20-385/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Medvirkning</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Planlegging og tilrettelegging av arbeidet og iverksetting av tiltak skal skje i samarbeid med arbeidstakerne og deres representanter.</article></article><article class="legalArticle" data-lovdata-URL="LTI/forskrift/1995-04-20-385/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Registrering og dokumentasjon</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Arbeidsgiver skal sørge for at det skal etableres systematisk registrering av:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/4/ledd/1/punkt/1/" id="kapittel-4-paragraf-4-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/4/paragraf/4/ledd/1/punkt/1/ledd/1/" id="kapittel-4-paragraf-4-ledd-1-punkt-1-ledd-1">betydelige driftsforstyrrelser</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/4/ledd/1/punkt/2/" id="kapittel-4-paragraf-4-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/4/paragraf/4/ledd/1/punkt/2/ledd/1/" id="kapittel-4-paragraf-4-ledd-1-punkt-2-ledd-1">ulykkestilløp og ulykker som skjer ved anlegget</article></article></li><li data-li-identifier="-" data-name="-"><article class="listArticle" data-absoluteaddress="/kapittel/4/paragraf/4/ledd/1/punkt/3/" id="kapittel-4-paragraf-4-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/4/paragraf/4/ledd/1/punkt/3/ledd/1/" id="kapittel-4-paragraf-4-ledd-1-punkt-3-ledd-1">endringer som foretas ved anlegget.</article></article></li></ul></article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Registreringen og dokumentasjonen skal legges til grunn ved vurdering av endringer, oppdateringer og tilrettelegging av arbeidet i kontrollrommet.</article></article></section></main></body></html>