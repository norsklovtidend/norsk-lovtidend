<!DOCTYPE html><html lang="no"><head><title>Forskrift om forplantningsskader og arbeidsmiljø.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:56</dd><dt class="legacyID">Datokode</dt><dd class="legacyID">FOR-1995-08-25-768</dd><dt class="dokid">DokumentID</dt><dd class="dokid">LTI/forskrift/1995-08-25-768</dd><dt class="ministry">Departement</dt><dd class="ministry"><ul><li>Kommunal- og arbeidsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 18</dd><dt class="dateInForce">I kraft fra</dt><dd class="dateInForce">1995-08-25</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1977-02-04-4/§7</li><li>lov/1977-02-04-4/§12</li><li>lov/1977-02-04-4/§14</li><li>lov/1977-02-04-4/§80</li></ul></dd><dt class="dateOfPublication">Kunngjort</dt><dd class="dateOfPublication">1995-09-15</dd><dt class="title">Tittel</dt><dd class="title">Forskrift om forplantningsskader og arbeidsmiljø.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 25. august 1995 med hjemmel i lov 4. februar 1977 nr. 4 om arbeidervern og arbeidsmiljø § 7 nr. 2, § 12 nr. 5, § 14 tredje ledd og § 80 nr. 2. Gjennomfører EØS-avtalen, Tilleggsavtalen Vedlegg II, bind 12 A (Rdir. 92/85/EØF). Fremmet av Kommunal- og arbeidsdepartementet.</dd><dt class="refid">RefID</dt><dd class="refid">forskrift/1995-08-25-768</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om forplantningsskader og arbeidsmiljø.<ul class="tocSubUl"><li>Kapittel I Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li><li>§ 4. Tilsynsmyndighet</li><li>§ 5. Endringer</li><li>§ 6. Dispensasjon</li><li>§ 7. Straffebestemmelser</li><li>§ 8. Ikrafttredelse</li></ul></li><li>Kapittel II Alminnelige bestemmelser<ul class="tocSubUl"><li>§ 9. Risikovurdering</li><li>§ 10. Iverksettelse av tiltak</li><li>§ 11. Arbeidsgivers informasjonsplikt</li><li>§ 12. Omplassering av arbeidstaker</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-08-25-768" id="dokument"><h1>Forskrift om forplantningsskader og arbeidsmiljø.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-08-25-768/KAPITTEL_1" data-partID="k1"><h2>Kapittel I Innledende bestemmelser</h2><article class="legalArticle" data-lovdata-URL="LTI/forskrift/1995-08-25-768/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftens formål er å beskytte arbeidstakerne mot forplantningsskader, samt risiko for forplantningsskader, som følge av påvirkninger i arbeidsmiljøet.</article></article><article class="legalArticle" data-lovdata-URL="LTI/forskrift/1995-08-25-768/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften gjelder for virksomheter hvor arbeidstakerne på grunn av sitt arbeid er, eller kan bli, utsatt for forplantningsskade på grunn påvirkninger i arbeidsmiljøet.</article></article><article class="legalArticle" data-lovdata-URL="LTI/forskrift/1995-08-25-768/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift betyr:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1"><i>forplantningsskade:</i> skade på den enkeltes forplantningsevne eller skade/sykdom påført barnet som følge av<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/1/ledd/1/punkt/1/" id="kapittel-1-paragraf-3-ledd-1-punkt-1-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1-punkt-1-ledd-1">påvirkninger forut for fødselen</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/1/ledd/1/punkt/2/" id="kapittel-1-paragraf-3-ledd-1-punkt-1-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/punkt/2/ledd/1/" id="kapittel-1-paragraf-3-ledd-1-punkt-1-ledd-1-punkt-2-ledd-1">påvirkninger gjennom morsmelken.</article></article></li></ul></article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1"><i>påvirkninger i arbeidsmiljøet:</i> alle fysiske, psykiske og organisatoriske forhold i arbeidsmiljøet som kan gi forplantningsskade i henhold til pkt. a) ovenfor.</article></article></li></ul></article></article><article class="legalArticle" data-lovdata-URL="LTI/forskrift/1995-08-25-768/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Tilsynsmyndighet</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Arbeidstilsynet og Oljedirektoratet fører innenfor sine myndighetsområder tilsyn med at forskriftens bestemmelser blir overholdt.</article></article><article class="legalArticle" data-lovdata-URL="LTI/forskrift/1995-08-25-768/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Endringer</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Direktoratet for arbeidstilsynet kan fastsette endringer i denne forskriften.</article></article><article class="legalArticle" data-lovdata-URL="LTI/forskrift/1995-08-25-768/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Dispensasjon</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Arbeidstilsynet og Oljedirektoratet kan innenfor sine myndighetsområder gi dispensasjon fra forskriftens bestemmelser når det finnes å være vernemessig forsvarlig.</article></article><article class="legalArticle" data-lovdata-URL="LTI/forskrift/1995-08-25-768/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Straffebestemmelser</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Overtredelse av bestemmelsene i denne forskrift er straffbar, jf. arbeidsmiljølovens kap. XIV og straffelovens §§ 48A og 48B.</article></article><article class="legalArticle" data-lovdata-URL="LTI/forskrift/1995-08-25-768/§8" data-name="§8" data-partID="§8" data-absoluteaddress="/kapittel/1/paragraf/8/" id="kapittel-1-paragraf-8"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/1/paragraf/8/ledd/1/" id="kapittel-1-paragraf-8-ledd-1">Denne forskrift trer i kraft straks.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-08-25-768/KAPITTEL_2" data-partID="k2"><h2>Kapittel II Alminnelige bestemmelser</h2><article class="legalArticle" data-lovdata-URL="LTI/forskrift/1995-08-25-768/§9" data-name="§9" data-partID="§9" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Risikovurdering</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/1/punkt/1/" id="kapittel-2-paragraf-1-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/1/punkt/1/ledd/1/" id="kapittel-2-paragraf-1-punkt-1-ledd-1">Arbeidsgiver skal sørge for at det blir vurdert om påvirkninger i arbeidsmiljøet kan gi risiko for forplantningsskader hos arbeidstakerne. Dersom slik risiko er tilstede, skal arbeidsgiver sørge for at de forplantningsskadelige påvirkninger bestemmes. Arbeidsgiver skal vurdere den samlede risiko for forplantningsskader og fastslå hvilke verne- og sikkerhetstiltak som skal iverksettes.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/1/punkt/2/" id="kapittel-2-paragraf-1-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/1/punkt/2/ledd/1/" id="kapittel-2-paragraf-1-punkt-2-ledd-1">Arbeidsgiver skal sørge for at slik vurdering som er nevnt i nr. 1, gjentas regelmessig og når det skjer endringer i forhold som kan ha innvirkning på arbeidstakernes risiko for å bli påført forplantningsskader.</article></article></li></ul></article><article class="legalArticle" data-lovdata-URL="LTI/forskrift/1995-08-25-768/§10" data-name="§10" data-partID="§10" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Iverksettelse av tiltak</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/2/punkt/1/" id="kapittel-2-paragraf-2-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/2/punkt/1/ledd/1/" id="kapittel-2-paragraf-2-punkt-1-ledd-1">Arbeidsgiver skal, hvis arten av aktiviteten tillater det, sørge for å unngå at arbeidstakerne utsettes for forplantningsskadelige påvirkninger i arbeidsmiljøet.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/2/punkt/2/" id="kapittel-2-paragraf-2-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/2/punkt/2/ledd/1/" id="kapittel-2-paragraf-2-punkt-2-ledd-1">Hvis det ikke er teknisk eller organisatorisk mulig å unngå at arbeidstakerne utsettes for forplantningsskadelige påvirkninger i arbeidsmiljøet, skal arbeidsgiver sørge for at nødvendig verne- og sikkerhetstiltak iverksettes. Herunder hører, om nødvendig, bruk av personlig verneutstyr. Tiltakene som iverksettes skal være basert på den risikovurdering som er nevnt i § 9.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/2/punkt/3/" id="kapittel-2-paragraf-2-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/2/punkt/3/ledd/1/" id="kapittel-2-paragraf-2-punkt-3-ledd-1">Gravide og ammende arbeidstakere må under ingen omstendighet settes til arbeid når risikovurderingen viser at arbeidet kan medføre risiko for forplantningsskade.</article></article></li></ul></article><article class="legalArticle" data-lovdata-URL="LTI/forskrift/1995-08-25-768/§11" data-name="§11" data-partID="§11" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Arbeidsgivers informasjonsplikt</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom den risikovurdering som er nevnt i § 9 viser at arbeidstakerne er, eller kan bli, utsatt for forplantningsskade, skal arbeidsgiver sørge for at arbeidstakerne gis nødvendig informasjon om disse forhold, herunder informasjon om hvordan de kan beskytte seg mot slik risiko. Slik informasjon skal også gis ved ansettelse.</article></article><article class="legalArticle" data-lovdata-URL="LTI/forskrift/1995-08-25-768/§12" data-name="§12" data-partID="§12" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Omplassering av arbeidstaker</span></h3><ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/2/paragraf/4/punkt/1/" id="kapittel-2-paragraf-4-punkt-1"><span class="data-originalId">1.</span><article class="legalP" data-absoluteaddress="/kapittel/2/paragraf/4/punkt/1/ledd/1/" id="kapittel-2-paragraf-4-punkt-1-ledd-1">Arbeidsgiver skal sørge for at gravide og ammende arbeidstakere omplasseres til annet arbeid dersom påvirkninger i arbeidsmiljøet kan gi risiko for forplantningsskade på barnet.</article></article></li><li data-li-identifier="2." data-name="2."><article class="listArticle" data-absoluteaddress="/kapittel/2/paragraf/4/punkt/2/" id="kapittel-2-paragraf-4-punkt-2"><span class="data-originalId">2.</span><article class="legalP" data-absoluteaddress="/kapittel/2/paragraf/4/punkt/2/ledd/1/" id="kapittel-2-paragraf-4-punkt-2-ledd-1">Arbeidsgiver skal også, dersom det er nødvendig og praktisk mulig, sørge for at det gis tilbud om omplassering til annet arbeid til menn og ikke-gravide kvinner i forplantningsdyktig alder.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/2/paragraf/4/punkt/3/" id="kapittel-2-paragraf-4-punkt-3"><span class="data-originalId">3.</span><article class="legalP" data-absoluteaddress="/kapittel/2/paragraf/4/punkt/3/ledd/1/" id="kapittel-2-paragraf-4-punkt-3-ledd-1">Arbeidsgiver skal, så langt det er teknisk mulig, sørge for å legge forholdene til rette slik at omplasserte arbeidstakere snarest mulig kan vende tilbake til sitt ordinære arbeid uten å utsettes for risiko for forplantningsskade. Slik tilrettelegging av arbeidsplassen og arbeidsmiljøet kan innebære at det iverksettes nye verne- og sikkerhetstiltak, jf. bestemmelsene i § 10.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/2/paragraf/4/punkt/4/" id="kapittel-2-paragraf-4-punkt-4"><span class="data-originalId">4.</span><article class="legalP" data-absoluteaddress="/kapittel/2/paragraf/4/punkt/4/ledd/1/" id="kapittel-2-paragraf-4-punkt-4-ledd-1">Når omplassering etter pkt. 1 – 4 ovenfor ikke er mulig, skal arbeidsgiver dokumentere dette skriftlig.</article></article></li></ul></article></section></main></body></html>