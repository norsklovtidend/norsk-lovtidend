<!DOCTYPE html><html lang="no"><head><title>Forskrift om høsting av tang og tare.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:18</dd><dt class="legacyID">Datokode</dt><dd class="legacyID">FOR-1995-07-13-642</dd><dt class="dokid">DokumentID</dt><dd class="dokid">LTI/forskrift/1995-07-13-642</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 14</dd><dt class="dateInForce">I kraft fra</dt><dd class="dateInForce">1995-07-13</dd><dt class="changesToDocuments">Endrer</dt><dd class="changesToDocuments"><ul><li>forskrift/1988-03-04-217</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1963-06-21-12/§2</li><li>lov/1983-06-03-40/§4</li></ul></dd><dt class="dateOfPublication">Kunngjort</dt><dd class="dateOfPublication">1995-07-26</dd><dt class="title">Tittel</dt><dd class="title">Forskrift om høsting av tang og tare.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 13. juli 1995 med hjemmel i lov av 21. juni 1963 nr. 12 om vitenskapelig utforskning og undersøkelse etter og utnyttelse av andre undersjøiske naturforekomster enn petroleumsforekomster § 2 og lov av 3. juni 1983 nr. 40 om saltvannsfiske m.v. § 4 1), n) og o). Fremmet av Fiskeridepartementet.</dd><dt class="refid">RefID</dt><dd class="refid">forskrift/1995-07-13-642</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om høsting av tang og tare.<ul class="tocSubUl"><li>§ 1. Virkeområde</li><li>§ 2. Formål</li><li>§ 3. Retten til høsting av tang og tare</li><li>§ 4. Tillatelse til høsting av tang og tare</li><li>§ 5. Krav til dokumentasjon for åpning av felt</li><li>§ 6. Tillatelse til forskning og undersøkelse</li><li>§ 7. Bestemmelser om høsteredskaper</li><li>§ 8. Registreringsplikt</li><li>§ 9. Meldeplikt</li><li>§ 10. Rapportering av høstekvantum, kontroll m.v.</li><li>§ 11. Fiske i høsteområdene</li><li>§ 12. Straff</li><li>§ 13. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-07-13-642" id="dokument"><h1>Forskrift om høsting av tang og tare.</h1><article class="legalArticle" data-lovdata-URL="LTI/forskrift/1995-07-13-642/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften gjelder for undersøkelse og høsting av tang og tare i indre norsk farvann, norsk sjøterritorium og den del av kontinentalsokkelen som er undergitt norsk jurisdiksjon. Forskriften gjelder ikke for områder undergitt privat eiendomsrett.</article></article><article class="legalArticle" data-lovdata-URL="LTI/forskrift/1995-07-13-642/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Forskriftens formål er å sikre en forsvarlig og langsiktig utnyttelse av tang og tare som del av en helhetlig forvaltning av kystens ressurser og naturmiljø.</article></article><article class="legalArticle" data-lovdata-URL="LTI/forskrift/1995-07-13-642/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Retten til høsting av tang og tare</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Retten til høsting av tang og tare tilhører staten.</article></article><article class="legalArticle" data-lovdata-URL="LTI/forskrift/1995-07-13-642/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tillatelse til høsting av tang og tare</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Fiskeridirektoratet kan fastsette forskrift for flere høstefelt som til sammen utgjør et område.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">I forskrift fastsatt etter første ledd, kan Fiskeridirektoratet i samråd med Direktoratet for Naturforvaltning, tillate høsting av tang og tare i bestemte felt. Forskriften skal inneholde bestemmelser om i hvilken rekkefølge feltene skal høstes og hvor lang tid det skal gå mellom hver gang samme felt kan høstes. Andre bestemmelser kan også fastsettes.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Tillatelse for et område kan gis for inntil 5 år om gangen, og kan kun gis dersom det er sannsynlig at tang- og tareskogen og det økologiske systemet i området eller i nærliggende områder kan tåle den belastning høsting innebærer.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Et område eller et felt kan stenges før 5 år er gått dersom høstingen har fått eller kan få andre konsekvenser enn antatt da forskriften ble fastsatt.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Forskriften kan for forskningsformål inneholde bestemmelser om varig forbud mot høsting av tang og tare i bestemte felt.</article></article><article class="legalArticle" data-lovdata-URL="LTI/forskrift/1995-07-13-642/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Krav til dokumentasjon for åpning av felt</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridirektoratet kan kreve at den som ønsker å høste tang og tare i felt hvor dette ikke er tillatt, må dokumentere at feltet egner seg for høsting.</article></article><article class="legalArticle" data-lovdata-URL="LTI/forskrift/1995-07-13-642/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Tillatelse til forskning og undersøkelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fiskeridirektoratet kan tillate høsting i andre områder enn de som er åpnet i medhold av forskriftens § 4. Tillatelse kan kun gis til forskning eller undersøkelse av om et område er egnet for høsting. Slik tillatelse kan gis til bestemt person, selskap eller institusjon.</article></article><article class="legalArticle" data-lovdata-URL="LTI/forskrift/1995-07-13-642/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bestemmelser om høsteredskaper</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Fiskeridirektoratet kan gi bestemmelser om hvilke redskap som kan anvendes for høsting av tang og tare, samt regulere bruk av redskap.</article></article><article class="legalArticle" data-lovdata-URL="LTI/forskrift/1995-07-13-642/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Registreringsplikt</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ingen kan drive høsting av tang og tare med trål eller annen mekanisk redskap uten å ha registrert sitt fartøy i Fiskeridirektoratets register over fartøy for tang- og tarehøsting.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Ved utskiftning av fartøy skal det gis melding til Fiskeridirektoratet.</article></article><article class="legalArticle" data-lovdata-URL="LTI/forskrift/1995-07-13-642/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Meldeplikt</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Senest 1 måned før høstingen tar til, skal fartøyets eier eller bruker sende melding til Fiskerisjefen i det aktuelle distrikt om hvilke felt som skal høstes og tidsrommet for høstingen.</article></article><article class="legalArticle" data-lovdata-URL="LTI/forskrift/1995-07-13-642/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Rapportering av høstekvantum, kontroll m.v.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Det skal føres fangstdagbok når det høstes tang og tare. Fangstdagboken skal inneholde angivelse av dato, høstested og kvantum. Fiskeridirektoratet kan kreve fangstdagboken fremlagt.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Det skal gis årlig rapport til Fiskeridirektoratet om høstekvantum for hvert høstefelt.</article><article class="legalP" data-absoluteaddress="/paragraf/10/ledd/3/" id="paragraf-10-ledd-3">Fiskeridirektoratet kan ved forskrift fastsette nærmere regler om gjennomføringen etter første og annet ledd.</article></article><article class="legalArticle" data-lovdata-URL="LTI/forskrift/1995-07-13-642/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Fiske i høsteområdene</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Fiske skal kunne drives innenfor de felter som er åpnet for høsting av tang og tare i den utstrekning det ikke kommer til fortrengsel for tang- og tarehøsterne.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Fiskeridirektoratet kan utferdige ytterligere bestemmelser, herunder gi pålegg av hensyn til fisket.</article></article><article class="legalArticle" data-lovdata-URL="LTI/forskrift/1995-07-13-642/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Straff</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Den som forsettlig eller uaktsomt overtrer bestemmelser gitt i eller i medhold av denne forskrift straffes i henhold til § 4 i lov av 21. juni 1963 nr. 12 om vitenskapelig utforskning og undersøkelse etter og utnyttelse av andre undersjøiske naturforekomster enn petroleumsforekomster og i henhold til § 53 i lov av 3. juni 1983 nr. 40 om saltvannsfiske m.v.</article></article><article class="legalArticle" data-lovdata-URL="LTI/forskrift/1995-07-13-642/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Denne forskrift trer i kraft straks.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Fra samme tid oppheves forskrift av 4. mars 1988 nr. 217 om fiske og taretråling. Bemyndigelse til Fiskeridirektøren.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Fiskeridirektoratets bestemmelser gitt i medhold av forskrift av 4. mars 1988 nr. 217 om fiske og taretråling. Bemyndigelse til Fiskeridirektøren, skal gjelde inntil de oppheves eller avløses av bestemmelser gitt i medhold av denne forskrift.</article></article></main></body></html>