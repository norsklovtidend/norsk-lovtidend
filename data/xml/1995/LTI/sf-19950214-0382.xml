<!DOCTYPE html><html lang="no"><head><title>Forskrift om verne- og miljøregler og permisjon ved svangerskap, fødsel og adopsjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:22</dd><dt class="legacyID">Datokode</dt><dd class="legacyID">FOR-1995-02-14-382</dd><dt class="dokid">DokumentID</dt><dd class="dokid">LTI/forskrift/1995-02-14-382</dd><dt class="ministry">Departement</dt><dd class="ministry"><ul><li>Utenriksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 8</dd><dt class="dateInForce">I kraft fra</dt><dd class="dateInForce">1995-06-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1986-02-03-234</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1975-05-30-18/§13</li><li>lov/1975-05-30-18/§40</li><li>forskrift/1986-01-31-221</li><li>forskrift/1988-12-23-1081</li><li>forskrift/1988-12-27-4321</li></ul></dd><dt class="dateOfPublication">Kunngjort</dt><dd class="dateOfPublication">1995-05-31</dd><dt class="title">Tittel</dt><dd class="title">Forskrift om verne- og miljøregler og permisjon ved svangerskap, fødsel og adopsjon.</dd><dt class="miscInformation">Annet om dokumentet</dt><dd class="miscInformation">Fastsatt av Sjøfartsdirektoratet 14. februar 1995 med hjemmel i sjømannsloven av 30. mai 1975 nr. 18 § 13 nr. 3 og § 40 nr. 4, jfr. kgl.res. av 31. januar 1986 nr. 221, jfr. kgl.res. av 23. desember 1988 nr. 1081 og Utenriksdepartementets delegeringsvedtak av 27. desember 1988, jfr. tillegget til EØS-avtalen, særskilt vedlegg nr. 2 til St.prp.nr.40 (1993–1994), bind 12 A (Rdir. 92/85/EØF).</dd><dt class="refid">RefID</dt><dd class="refid">forskrift/1995-02-14-382</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om verne- og miljøregler og permisjon ved svangerskap, fødsel og adopsjon.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Opplysning</li><li>§ 4. Beregningstidspunktet for permisjon</li></ul></li><li>Kapittel II. Verne- og miljøbestemmelser<ul class="tocSubUl"><li>§ 5. Risikovurdering</li><li>§ 6. Iverksettelse av tiltak</li></ul></li><li>Kapittel III. Permisjon og rettigheter m.m.<ul class="tocSubUl"><li>§ 7. Gravides rett til permisjon</li><li>§ 8. Skipsførerens eller rederiets rett til å kreve at permisjon søkes</li><li>§ 9. Svangerskapskontroll</li><li>§ 10. Rett til fri hjemreise</li><li>§ 11. Farens rett til permisjon ved nedkomst</li><li>§ 12. Foreldrenes rett til permisjon</li><li>§ 13. Adopsjon</li><li>§ 14. Varslingsplikt</li><li>§ 15. Delvis permisjon</li></ul></li><li>Kapittel IV. Andre bestemmelser<ul class="tocSubUl"><li>§ 16. Tilsyn</li><li>§ 17. Straff</li><li>§ 18. Ikrafttredelse m.m.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-14-382" id="dokument"><h1>Forskrift om verne- og miljøregler og permisjon ved svangerskap, fødsel og adopsjon.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-02-14-382/KAPITTEL_1" data-partID="k1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1995-02-14-382/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder for arbeidstaker som<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">er gravid,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">nylig har født,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">ammer,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/1/ledd/1/punkt/4/" id="kapittel-1-paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/1/ledd/1/punkt/4/ledd/1/" id="kapittel-1-paragraf-1-ledd-1-punkt-4-ledd-1">har barn,</article></article></li></ul><p class="leddfortsettelse">med de unntak og særbestemmelser som følger av forskrift om sjømannslovens virkeområde.</p></article></article><article class="legalArticle" data-lovdata-URL="LTI/forskrift/1995-02-14-382/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med skade menes i denne forskrift enhver skadelig virkning på den gravides helse, fosteret eller ammingen.</article></article><article class="legalArticle" data-lovdata-URL="LTI/forskrift/1995-02-14-382/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Opplysning</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Dersom arbeidstaker som går inn under § 1 a, b eller c, har opplyst skipsfører og/eller rederi om sin tilstand, skal det foretas en risikovurdering etter § 5 og en vurdering av tiltak etter § 6.</article></article><article class="legalArticle" data-lovdata-URL="LTI/forskrift/1995-02-14-382/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Beregningstidspunktet for permisjon</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Permisjonstiden etter denne forskrift regnes fra det tidspunkt tilgodehavende ferie og fritid er avspasert.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-02-14-382/KAPITTEL_2" data-partID="k2"><h2>Kapittel II. Verne- og miljøbestemmelser</h2><article class="legalArticle" data-lovdata-URL="LTI/forskrift/1995-02-14-382/§5" data-name="§5" data-partID="§5" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Risikovurdering</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Skipsfører og/eller rederi skal sørge for at det blir særlig vurdert om påvirkninger i arbeidsmiljøet kan gi risiko for skade på arbeidstaker som går inn under § 1 a, b eller c. Vurderingene skal gjentas regelmessig og når det skjer endringer i forhold som kan ha innvirkning på risikoen for at arbeidstaker blir påført skade.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Dersom slik risiko er til stede, skal skipsfører og/eller rederi sørge for at eventuelle skadelige påvirkninger bestemmes, og vurdere den samlede risiko for skader og fastslå hvilke verne- og sikkerhetstiltak som skal iverksettes.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Arbeidstakeren skal underrettes om resultatene av vurderingene.</article></article><article class="legalArticle" data-lovdata-URL="LTI/forskrift/1995-02-14-382/§6" data-name="§6" data-partID="§6" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Iverksettelse av tiltak</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Avdekker vurderingene etter § 5 risiko for skade, skal skipsfører og/eller rederi sørge for at slik risiko blir unngått ved nødvendig endring av arbeidsforholdene og/eller arbeidstiden.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Dersom tiltakene som nevnt i første ledd ikke er mulige eller ikke med rimelighet kan gjennomføres, skal om mulig arbeidstaker som selv ønsker det, overføres til annet arbeid i rederiets tjeneste.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Dersom tiltakene etter første og annet ledd ovenfor ikke er mulige å gjennomføre, skal reder dokumentere dette skriftlig.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-02-14-382/KAPITTEL_3" data-partID="k3"><h2>Kapittel III. Permisjon og rettigheter m.m.</h2><article class="legalArticle" data-lovdata-URL="LTI/forskrift/1995-02-14-382/§7" data-name="§7" data-partID="§7" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Gravides rett til permisjon</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Kan tiltakene i § 6 ikke med rimelighet gjennomføres, skal arbeidstaker som går inn under § 1 a, b eller c gis permisjon for den periode som er nødvendig for å unngå risiko for skade.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Permisjon kan alltid kreves når svangerskapet er minst seks måneder fremskredet.</article></article><article class="legalArticle" data-lovdata-URL="LTI/forskrift/1995-02-14-382/§8" data-name="§8" data-partID="§8" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Skipsførerens eller rederiets rett til å kreve at permisjon søkes</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Skipsføreren eller rederiet kan kreve at arbeidstakeren søker permisjon fra tjenesten om bord når svangerskapet er minst seks måneder fremskredet. Er arbeidstakeren i tjeneste i innenriks fart, gjelder dette likevel ikke om hun ønsker å fortsette i tjenesten og hun ved legeerklæring kan dokumentere at dette kan skje uten fare for henne selv, fosteret eller den forestående fødsel.</article></article><article class="legalArticle" data-lovdata-URL="LTI/forskrift/1995-02-14-382/§9" data-name="§9" data-partID="§9" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Svangerskapskontroll</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Kan svangerskapskontroll ikke med rimelighet finne sted utenfor arbeidstiden, har den gravide rett til fravær i denne forbindelse uten tap av lønn. Fraværet skal arrangeres slik at det ikke er til vesentlig ulempe for skipets drift.</article></article><article class="legalArticle" data-lovdata-URL="LTI/forskrift/1995-02-14-382/§10" data-name="§10" data-partID="§10" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Rett til fri hjemreise</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Gravid arbeidstaker med bosted i Norge som har fått permisjon etter §§ 7 eller 8, har rett til fri hjemreise med underhold for statens regning. Gravid arbeidstaker bosatt utenfor Norge har den samme rett, men rederiet skal dekke utgiftene.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Finner fødselen sted i utlandet, eller mens arbeidstakeren er i tjeneste om bord, hjemsendes hun og barnet i samsvar med bestemmelsene i første ledd.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Rett til fri hjemreise etter annen bestemmelse i lov eller avtale, går foran bestemmelsene i første og annet ledd.</article></article><article class="legalArticle" data-lovdata-URL="LTI/forskrift/1995-02-14-382/§11" data-name="§11" data-partID="§11" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Farens rett til permisjon ved nedkomst</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">I forbindelse med fødselen, har faren rett til fire ukers omsorgspermisjon dersom han bor sammen med moren og skal nytte tiden til omsorg for familie og hjem.</article></article><article class="legalArticle" data-lovdata-URL="LTI/forskrift/1995-02-14-382/§12" data-name="§12" data-partID="§12" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Foreldrenes rett til permisjon</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Foreldrene har rett til ytterligere permisjon i barnets første leveår, men slik at permisjonen tilsammen for de to foreldrene ikke overstiger ett år.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Uten hensyn til bestemmelsen i første ledd, har foreldrene rett til permisjon når det ytes fødselspenger fra folketrygden.</article></article><article class="legalArticle" data-lovdata-URL="LTI/forskrift/1995-02-14-382/§13" data-name="§13" data-partID="§13" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Adopsjon</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Ved adopsjon har adoptivforeldrene rett til omsorgspermisjon i tilsammen inntil ett år dersom barnet er under 15 år. Adoptivforeldrene har likevel rett til permisjon ut over ett år når det ytes adopsjonspenger fra folketrygden.</article><article class="legalP" data-absoluteaddress="/kapittel/3/paragraf/7/ledd/2/" id="kapittel-3-paragraf-7-ledd-2">Retten etter første ledd, gjelder fra det tidspunkt adoptivforeldrene overtar omsorgen for barnet, selv om det er før adopsjonsbevilling blir gitt.</article><article class="legalP" data-absoluteaddress="/kapittel/3/paragraf/7/ledd/3/" id="kapittel-3-paragraf-7-ledd-3">Denne paragraf gjelder ikke ved stebarnadopsjon.</article></article><article class="legalArticle" data-lovdata-URL="LTI/forskrift/1995-02-14-382/§14" data-name="§14" data-partID="§14" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Varslingsplikt</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Arbeidstaker som ønsker å gjøre bruk av retten til permisjon etter denne forskrift, skal varsle skipsføreren eller rederiet snarest mulig slik at nødvendig avløser kan skaffes.</article></article><article class="legalArticle" data-lovdata-URL="LTI/forskrift/1995-02-14-382/§15" data-name="§15" data-partID="§15" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Delvis permisjon</span></h3><article class="numberedLegalP" data-numerator="1" data-absoluteaddress="/kapittel/3/paragraf/9/nummer/1/" id="kapittel-3-paragraf-9-nummer-1">1. Arbeidstaker har rett til delvis permisjon i kombinasjon med delvis uttak av fødselspenger eller adopsjonspenger, jf. folketrygdloven 17. juni 1966 nr. 12, kap. 3 b. Retten er basert på avtale mellom arbeidstaker og arbeidsgiver/skipsfører. Det er et vilkår for rett til delvis permisjon at arbeidstakeren arbeider mer enn halv stilling.<article class="legalP" data-absoluteaddress="/kapittel/3/paragraf/9/nummer/1/ledd/1/" id="kapittel-3-paragraf-9-nummer-1-ledd-1">Delvis permisjon kan tas ut som nedkortet arbeidstid til enten 90, 80, 75, 60 eller 50 prosent av full stilling. Dette svarer til uttak av fødselspenger, som enten 10, 20, 25, 40 eller 50 prosent av valgt dagsats.</article><article class="legalP" data-absoluteaddress="/kapittel/3/paragraf/9/nummer/1/ledd/2/" id="kapittel-3-paragraf-9-nummer-1-ledd-2">En arbeidstaker som ikke arbeider full stilling, kan i forbindelse med tidskonto, redusere sin stilling til de andeler av en full stilling som er angitt i andre ledd. Det prosentvise uttaket av fødselspenger vil svare til den prosentvise reduksjonen i arbeidstiden.</article><article class="legalP" data-absoluteaddress="/kapittel/3/paragraf/9/nummer/1/ledd/3/" id="kapittel-3-paragraf-9-nummer-1-ledd-3">Delvis permisjon kombinert med delvis uttak av fødselspenger må skje innenfor en tidsramme på to år. Den korteste perioden for delvis permisjon kombinert med delvis uttak av fødselspenger er 12 uker.</article></article><article class="numberedLegalP" data-numerator="2" data-absoluteaddress="/kapittel/3/paragraf/9/nummer/2/" id="kapittel-3-paragraf-9-nummer-2">2. Den som ønsker slik permisjon, skal varsle arbeidsgiver/skipsfører snarest mulig, og senest 4 uker før full permisjon påbegynnes.<article class="legalP" data-absoluteaddress="/kapittel/3/paragraf/9/nummer/2/ledd/1/" id="kapittel-3-paragraf-9-nummer-2-ledd-1">Oversittelse av fristen medfører ikke at arbeidstakeren må utsette permisjonen, dersom permisjon er nødvendig på grunn av forhold som arbeidstakeren ikke hadde kjennskap til ved fristens utløp og varsel gis snarest mulig.</article><article class="legalP" data-absoluteaddress="/kapittel/3/paragraf/9/nummer/2/ledd/2/" id="kapittel-3-paragraf-9-nummer-2-ledd-2">Tvist om varsel om delvis permisjon er gitt til rett tid, avgjøres av Ankenemnda, jf. nr. 5.</article></article><article class="numberedLegalP" data-numerator="3" data-absoluteaddress="/kapittel/3/paragraf/9/nummer/3/" id="kapittel-3-paragraf-9-nummer-3">3. Dersom arbeidstaker vil ta permisjon som nevnt i nr. 1, skal det inngås skriftlig avtale mellom arbeidstaker og arbeidsgiver om varigheten, graden av delvis permisjon, og hvordan permisjonsuttaket skal skje. Arbeidstakers ønske skal oppfylles dersom dette ikke fører til vesentlige ulemper for virksomheten.<article class="legalP" data-absoluteaddress="/kapittel/3/paragraf/9/nummer/3/ledd/1/" id="kapittel-3-paragraf-9-nummer-3-ledd-1">Arbeidstaker har rett til å la seg bistå med tillitsvalgt eller annen rådgiver under forhandlingene. Arbeidsgiver kan på samme måte la seg bistå av rådgiver.</article></article><article class="numberedLegalP" data-numerator="4" data-absoluteaddress="/kapittel/3/paragraf/9/nummer/4/" id="kapittel-3-paragraf-9-nummer-4">4. Avtalen kan endres eller opphøre når særlige grunner gjør det nødvendig.</article><article class="numberedLegalP" data-numerator="5" data-absoluteaddress="/kapittel/3/paragraf/9/nummer/5/" id="kapittel-3-paragraf-9-nummer-5">5. Tvist mellom arbeidstaker og arbeidsgiver om permisjon etter denne bestemmelse, kan partene bringe inn for Ankenemnda, jf. arbeidsmiljøloven 4. februar 1977 nr. 4 § 31A. Nemndas vedtak kan ikke påankes. Domstolene kan prøve lovmessigheten av nemndas vedtak.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1995-02-14-382/KAPITTEL_4" data-partID="k4"><h2>Kapittel IV. Andre bestemmelser</h2><article class="legalArticle" data-lovdata-URL="LTI/forskrift/1995-02-14-382/§16" data-name="§16" data-partID="§16" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilsyn</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Sjøfartsdirektoratet og Skipskontrollen fører tilsyn med at bestemmelsene i denne forskrift blir overholdt.</article></article><article class="legalArticle" data-lovdata-URL="LTI/forskrift/1995-02-14-382/§17" data-name="§17" data-partID="§17" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Forsettlig eller uaktsom overtredelse av denne forskrift straffes med bøter eller fengsel inntil tre måneder i henhold til Almindelig borgerlig straffelov 22. mai 1902 nr. 10 § 416.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Når et straffebud er overtrådt av noen som har handlet på vegne av rederiet, kan rederiet straffes i henhold til Almindelig borgerlig straffelov 22. mai 1902 nr. 10 §§ 48a og 48b. Dette gjelder selv om ingen enkeltperson kan straffes for overtredelsen.</article></article><article class="legalArticle" data-lovdata-URL="LTI/forskrift/1995-02-14-382/§18" data-name="§18" data-partID="§18" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse m.m.</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Denne forskrift trer i kraft 1. juni 1995.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Fra samme dato oppheves forskrift av 3. februar 1986 nr. 234 om permisjon ved svangerskap, fødsel, adopsjon og i barnets første leveår.</article></article></section></main></body></html>