<!DOCTYPE html><html lang="no"><head><title>Forskrift om miljørettet helsevern i barnehager og skoler m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:28</dd><dt class="legacyID">Datokode</dt><dd class="legacyID">FOR-1995-12-01-928</dd><dt class="dokid">DokumentID</dt><dd class="dokid">LTI/forskrift/1995-12-01-928</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 23</dd><dt class="dateInForce">I kraft fra</dt><dd class="dateInForce">1996-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1977-04-29-9</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1982-11-19-66/§4a-1</li><li>lov/1982-11-19-66/§4a-4</li><li>lov/1973-03-09-14/§6</li></ul></dd><dt class="dateOfPublication">Kunngjort</dt><dd class="dateOfPublication">1995-12-15</dd><dt class="title">Tittel</dt><dd class="title">Forskrift om miljørettet helsevern i barnehager og skoler m.v.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 1. desember 1995 med hjemmel i lov av 19. november 1982 nr. 66 om helsetjenesten i kommunene § 4a-1 annet ledd og § 4a-4 annet ledd samt lov av 9. mars 1973 nr. 14 om vern mot tobakkskader § 6 åttende ledd. Fremmet av Sosial- og helsedepartementet.</dd><dt class="refid">RefID</dt><dd class="refid">forskrift/1995-12-01-928</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om miljørettet helsevern i barnehager og skoler m.v.<ul class="tocSubUl"><li>Kapittel I. Innledende bestemmelser<ul class="tocSubUl"><li>§ 1. Formål</li><li>§ 2. Virkeområde</li><li>§ 3. Definisjoner</li></ul></li><li>Kapittel II. Alminnelige bestemmelser<ul class="tocSubUl"><li>§ 4. Ansvar. Internkontroll</li><li>§ 5. Opplysnings- og informasjonsplikt</li><li>§ 6. Krav om godkjenning</li><li>§ 7. Generelle krav</li><li>§ 8. Beliggenhet</li></ul></li><li>Kapittel III. Spesielle bestemmelser<ul class="tocSubUl"><li>§ 9. Utforming og innredning</li><li>§ 10. Muligheter for aktivitet og hvile mv</li><li>§ 11. Måltid</li><li>§ 12. Psykososiale forhold</li><li>§ 13. Rengjøring og vedlikehold</li><li>§ 14. Sikkerhet og helsemessig beredskap</li><li>§ 15. Førstehjelp</li><li>§ 16. Tilrettelegging basert på opplysninger om helseforhold</li><li>§ 17. Smittevern</li><li>§ 18. Røyking</li><li>§ 19. Inneklima/luftkvalitet</li><li>§ 20. Belysning</li><li>§ 21. Lydforhold</li><li>§ 22. Drikkevann</li><li>§ 23. Sanitære forhold</li><li>§ 24. Avfallshåndtering</li></ul></li><li>Kapittel IV. Avsluttende bestemmelser<ul class="tocSubUl"><li>§ 25. Tilsyn</li><li>§ 26. Virkemidler og dispensasjon</li><li>§ 27. Klage</li><li>§ 28. Straff</li><li>§ 29. Ikrafttreden</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-12-01-928" id="dokument"><h1>Forskrift om miljørettet helsevern i barnehager og skoler m.v.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-12-01-928/KAPITTEL_1" data-partID="k1"><h2>Kapittel I. Innledende bestemmelser</h2><article class="legalArticle" data-lovdata-URL="LTI/forskrift/1995-12-01-928/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Forskriftens formål er å bidra til at miljøet i barnehager, skoler og andre virksomheter som nevnt i § 2 fremmer helse, trivsel, gode sosiale og miljømessige forhold samt forebygger sykdom og skade.</article></article><article class="legalArticle" data-lovdata-URL="LTI/forskrift/1995-12-01-928/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Forskriften kommer til anvendelse ved planlegging, tilrettelegging og drift av:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">1.</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">barnehager og andre virksomheter som mot godtgjøring gir tilsyn med og omsorg for barn under skolepliktig alder når:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/ledd/1/punkt/1/" id="kapittel-1-paragraf-2-ledd-1-punkt-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1-punkt-1-ledd-1">virksomheten er regelmessig, og</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/1/ledd/1/punkt/2/" id="kapittel-1-paragraf-2-ledd-1-punkt-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/punkt/2/ledd/1/" id="kapittel-1-paragraf-2-ledd-1-punkt-1-ledd-1-punkt-2-ledd-1">tilbyr en ukentlig oppholdstid på mer enn ti timer, og</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/2/ledd/1/punkt/1/ledd/1/punkt/3/" id="kapittel-1-paragraf-2-ledd-1-punkt-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/punkt/3/ledd/1/" id="kapittel-1-paragraf-2-ledd-1-punkt-1-ledd-1-punkt-3-ledd-1">antall barn som er tilstede samtidig, er tre eller flere</article></article></li></ul></article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">2.</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">grunnskoler</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">3.</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1">videregående skoler.</article></article></li></ul></article></article><article class="legalArticle" data-lovdata-URL="LTI/forskrift/1995-12-01-928/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">I denne forskrift forstås med;<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1"><i>Internkontroll:</i> Å påse at krav fastsatt i eller i medhold av lov eller forskrift overholdes.</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1"><i>Internkontrollsystem:</i> Systematiske tiltak som skal sikre og dokumentere at aktivitetene utøves i samsvar med krav fastsatt i eller i medhold av lov eller forskrift. De systematiske tiltakene skal være beskrevet i administrative prosedyrer.</article></article></li></ul></article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-12-01-928/KAPITTEL_2" data-partID="k2"><h2>Kapittel II. Alminnelige bestemmelser</h2><article class="legalArticle" data-lovdata-URL="LTI/forskrift/1995-12-01-928/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Ansvar. Internkontroll</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Leder av virksomheten har ansvar for å påse at bestemmelsene i eller i medhold av denne forskrift overholdes, og skal rette seg etter de pålegg som kommunestyret til enhver tid gir.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Virksomhetens eier skal påse at det er etablert et internkontrollsystem.</article></article><article class="legalArticle" data-lovdata-URL="LTI/forskrift/1995-12-01-928/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Opplysnings- og informasjonsplikt</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Leder av virksomheten plikter å legge frem de opplysninger som er nødvendige for at kommunestyret skal kunne gjennomføre sine oppgaver etter denne forskrift.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Leder av virksomheten skal, med de begrensninger som følger av taushetsplikten, sørge for at det uoppfordret gis relevant informasjon til foresatte og/eller elever om forhold ved virksomheten som kan ha negativ innvirkning på helsen.</article></article><article class="legalArticle" data-lovdata-URL="LTI/forskrift/1995-12-01-928/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Krav om godkjenning</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Virksomheter som omfattes av forskriften, jf. § 2, skal være godkjent av kommunestyret.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Godkjenning etter denne forskrift fritar ikke for bestemmelser som er gitt i medhold av annet regelverk.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Søknad skal fremlegges for godkjenningsmyndigheten når det foreligger plan for etablering, utvidelse eller endring av virksomheten.</article><article class="legalP" data-absoluteaddress="/kapittel/2/paragraf/3/ledd/4/" id="kapittel-2-paragraf-3-ledd-4">Søknad om godkjenning skal inneholde dokumentasjon som viser hvordan virksomhetens eier vil sikre at virksomheten planlegges, etableres, drives og videreutvikles i samsvar med forskriftens bestemmelser.</article><article class="legalP" data-absoluteaddress="/kapittel/2/paragraf/3/ledd/5/" id="kapittel-2-paragraf-3-ledd-5">Det må fremgå hvor mange barn/elever og ansatte virksomheten er beregnet for.</article><article class="legalP" data-absoluteaddress="/kapittel/2/paragraf/3/ledd/6/" id="kapittel-2-paragraf-3-ledd-6">Virksomhet som er etablert og i drift ved ikrafttredelsen av denne forskrift, skal ha ny godkjenning innen 31. desember 1998.</article></article><article class="legalArticle" data-lovdata-URL="LTI/forskrift/1995-12-01-928/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Generelle krav</span></h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Virksomheter som omfattes av forskriften, skal være helsemessig tilfredsstillende.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Virksomhetene skal planlegges, bygges, tilrettelegges og drives slik at forskriftens bestemmelser om trivsels-, helse-, hygiene- og sikkerhetsmessige forhold oppfylles på en alment akseptert måte.</article></article><article class="legalArticle" data-lovdata-URL="LTI/forskrift/1995-12-01-928/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>. <span class="legalArticleTitle">Beliggenhet</span></h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Ved valg av beliggenhet for ny virksomhet som omfattes av forskriften, skal det tas hensyn til trafikkforhold, luftforurensning, støy, klimaforhold og risikofaktorer i miljøet, samt områdets utforming og topografi.</article></article></section><section class="section" data-name="kapIII" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-12-01-928/KAPITTEL_3" data-partID="k3"><h2>Kapittel III. Spesielle bestemmelser</h2><article class="legalArticle" data-lovdata-URL="LTI/forskrift/1995-12-01-928/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>. <span class="legalArticleTitle">Utforming og innredning</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Lokalene og uteområdet skal være utformet og innredet slik at forskriftens formål ivaretas.</article><article class="legalP" data-absoluteaddress="/kapittel/3/paragraf/1/ledd/2/" id="kapittel-3-paragraf-1-ledd-2">Funksjonshemmedes behov skal ivaretas.</article><article class="legalP" data-absoluteaddress="/kapittel/3/paragraf/1/ledd/3/" id="kapittel-3-paragraf-1-ledd-3">Virksomheten skal være utformet og innredet slik at tilfredsstillende renhold og avfallshåndtering er mulig.</article></article><article class="legalArticle" data-lovdata-URL="LTI/forskrift/1995-12-01-928/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>. <span class="legalArticleTitle">Muligheter for aktivitet og hvile mv</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Virksomheten skal planlegges og drives slik at den dekker ulike behov for aktivitet og hvile.</article></article><article class="legalArticle" data-lovdata-URL="LTI/forskrift/1995-12-01-928/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>. <span class="legalArticleTitle">Måltid</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Det skal finnes egnede muligheter for bespisning som også ivaretar måltidets sosiale funksjoner.</article><article class="legalP" data-absoluteaddress="/kapittel/3/paragraf/3/ledd/2/" id="kapittel-3-paragraf-3-ledd-2">Virksomheten skal i nødvendig utstrekning ha tilfredsstillende muligheter for lagring, tilberedning og servering av mat i samsvar med næringsmiddellovgivningen.</article></article><article class="legalArticle" data-lovdata-URL="LTI/forskrift/1995-12-01-928/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>. <span class="legalArticleTitle">Psykososiale forhold</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Virksomheten skal fremme trivsel og gode psykososiale forhold.</article></article><article class="legalArticle" data-lovdata-URL="LTI/forskrift/1995-12-01-928/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>. <span class="legalArticleTitle">Rengjøring og vedlikehold</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">De deler av virksomhetens innendørs arealer som er i daglig bruk, skal ha forsvarlig renhold etter hygienisk tilfredstillende metoder.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Hovedrengjøring skal gjennomføres årlig i innendørs arealer.</article><article class="legalP" data-absoluteaddress="/kapittel/3/paragraf/5/ledd/3/" id="kapittel-3-paragraf-5-ledd-3">Uteområdet og tekniske anlegg skal vedlikeholdes og rengjøres etter behov.</article></article><article class="legalArticle" data-lovdata-URL="LTI/forskrift/1995-12-01-928/§14" data-name="§14" data-partID="§14" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>. <span class="legalArticleTitle">Sikkerhet og helsemessig beredskap</span></h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Virksomheten skal planlegges og drives slik at skader og ulykker forebygges.</article><article class="legalP" data-absoluteaddress="/kapittel/3/paragraf/6/ledd/2/" id="kapittel-3-paragraf-6-ledd-2">Virksomheten skal ha rutiner og utstyr for håndtering av ulykkes- og faresituasjoner.</article><article class="legalP" data-absoluteaddress="/kapittel/3/paragraf/6/ledd/3/" id="kapittel-3-paragraf-6-ledd-3">Rutinene og sikkerhetsutstyret skal være kjent for alle, herunder barn og elever.</article></article><article class="legalArticle" data-lovdata-URL="LTI/forskrift/1995-12-01-928/§15" data-name="§15" data-partID="§15" data-absoluteaddress="/kapittel/3/paragraf/7/" id="kapittel-3-paragraf-7"><h3 class="legalArticleHeader"><span class="legalArticleValue">§ 15</span>. <span class="legalArticleTitle">Førstehjelp</span></h3><article class="legalP" data-absoluteaddress="/kapittel/3/paragraf/7/ledd/1/" id="kapittel-3-paragraf-7-ledd-1">Virksomheten skal ha førstehjelpsutstyr i tilstrekkelig mengde og av tilfredsstillende standard. Utstyret skal være forsvarlig plassert. Virksomhetens eier skal sørge for at alle ansatte er kjent med hvor utstyret oppbevares og hvordan førstehjelp ytes.</article></article><article class="legalArticle" data-lovdata-URL="LTI/forskrift/1995-12-01-928/§16" data-name="§16" data-partID="§16" data-absoluteaddress="/kapittel/3/paragraf/8/" id="kapittel-3-paragraf-8"><h3 class="legalArticleHeader"><span class="legalArticleValue">§ 16</span>. <span class="legalArticleTitle">Tilrettelegging basert på opplysninger om helseforhold</span></h3><article class="legalP" data-absoluteaddress="/kapittel/3/paragraf/8/ledd/1/" id="kapittel-3-paragraf-8-ledd-1">Virksomheten skal oppfordre foresatte til elever og barn om å opplyse om forhold ved barnets helse som de ønsker at personalet skal ta særskilt hensyn til.</article></article><article class="legalArticle" data-lovdata-URL="LTI/forskrift/1995-12-01-928/§17" data-name="§17" data-partID="§17" data-absoluteaddress="/kapittel/3/paragraf/9/" id="kapittel-3-paragraf-9"><h3 class="legalArticleHeader"><span class="legalArticleValue">§ 17</span>. <span class="legalArticleTitle">Smittevern</span></h3><article class="legalP" data-absoluteaddress="/kapittel/3/paragraf/9/ledd/1/" id="kapittel-3-paragraf-9-ledd-1">Virksomheten skal planlegges og drives slik at risikoen for spredning av smittsomme sykdommer blir så liten som praktisk mulig.</article></article><article class="legalArticle" data-lovdata-URL="LTI/forskrift/1995-12-01-928/§18" data-name="§18" data-partID="§18" data-absoluteaddress="/kapittel/3/paragraf/10/" id="kapittel-3-paragraf-10"><h3 class="legalArticleHeader"><span class="legalArticleValue">§ 18</span>. <span class="legalArticleTitle">Røyking</span></h3><article class="legalP" data-absoluteaddress="/kapittel/3/paragraf/10/ledd/1/" id="kapittel-3-paragraf-10-ledd-1">Det skal ikke røykes i virksomhetenes inneområde.</article><article class="legalP" data-absoluteaddress="/kapittel/3/paragraf/10/ledd/2/" id="kapittel-3-paragraf-10-ledd-2">I virksomheter som drives i private hjem, gjelder denne bestemmelsen bare i virksomhetens åpningstid.</article></article><article class="legalArticle" data-lovdata-URL="LTI/forskrift/1995-12-01-928/§19" data-name="§19" data-partID="§19" data-absoluteaddress="/kapittel/3/paragraf/11/" id="kapittel-3-paragraf-11"><h3 class="legalArticleHeader"><span class="legalArticleValue">§ 19</span>. <span class="legalArticleTitle">Inneklima/luftkvalitet</span></h3><article class="legalP" data-absoluteaddress="/kapittel/3/paragraf/11/ledd/1/" id="kapittel-3-paragraf-11-ledd-1">Virksomheten skal ha tilfredsstillende inneklima, herunder luftkvalitet.</article><article class="legalP" data-absoluteaddress="/kapittel/3/paragraf/11/ledd/2/" id="kapittel-3-paragraf-11-ledd-2">Temperaturregulering og ventilasjon skal være tilpasset bruksområdet og årstidsvariasjoner.</article><article class="legalP" data-absoluteaddress="/kapittel/3/paragraf/11/ledd/3/" id="kapittel-3-paragraf-11-ledd-3">Den relative luftfuktighet i rommene må ligge på et slikt nivå at fare for muggdannelser ikke forekommer.</article><article class="legalP" data-absoluteaddress="/kapittel/3/paragraf/11/ledd/4/" id="kapittel-3-paragraf-11-ledd-4">Ioniserende stråling skal ikke overskride et alment akseptert nivå.</article></article><article class="legalArticle" data-lovdata-URL="LTI/forskrift/1995-12-01-928/§20" data-name="§20" data-partID="§20" data-absoluteaddress="/kapittel/3/paragraf/12/" id="kapittel-3-paragraf-12"><h3 class="legalArticleHeader"><span class="legalArticleValue">§ 20</span>. <span class="legalArticleTitle">Belysning</span></h3><article class="legalP" data-absoluteaddress="/kapittel/3/paragraf/12/ledd/1/" id="kapittel-3-paragraf-12-ledd-1">Virksomhetens lokaler og uteområde skal ha en belysning som er tilfredsstillende i forhold til den bruk virksomheten er planlagt for.</article></article><article class="legalArticle" data-lovdata-URL="LTI/forskrift/1995-12-01-928/§21" data-name="§21" data-partID="§21" data-absoluteaddress="/kapittel/3/paragraf/13/" id="kapittel-3-paragraf-13"><h3 class="legalArticleHeader"><span class="legalArticleValue">§ 21</span>. <span class="legalArticleTitle">Lydforhold</span></h3><article class="legalP" data-absoluteaddress="/kapittel/3/paragraf/13/ledd/1/" id="kapittel-3-paragraf-13-ledd-1">Virksomhetens lokaler og uteområde skal ha tilfredsstillende lydforhold.</article></article><article class="legalArticle" data-lovdata-URL="LTI/forskrift/1995-12-01-928/§22" data-name="§22" data-partID="§22" data-absoluteaddress="/kapittel/3/paragraf/14/" id="kapittel-3-paragraf-14"><h3 class="legalArticleHeader"><span class="legalArticleValue">§ 22</span>. <span class="legalArticleTitle">Drikkevann</span></h3><article class="legalP" data-absoluteaddress="/kapittel/3/paragraf/14/ledd/1/" id="kapittel-3-paragraf-14-ledd-1">Virksomheten skal ha tilstrekkelig forsyning av hygienisk betryggende drikkevann som tilfredstiller krav i forskrift av 1. januar 1995 nr. 68 om vannforsyning og drikkevann m.m.</article></article><article class="legalArticle" data-lovdata-URL="LTI/forskrift/1995-12-01-928/§23" data-name="§23" data-partID="§23" data-absoluteaddress="/kapittel/3/paragraf/15/" id="kapittel-3-paragraf-15"><h3 class="legalArticleHeader"><span class="legalArticleValue">§ 23</span>. <span class="legalArticleTitle">Sanitære forhold</span></h3><article class="legalP" data-absoluteaddress="/kapittel/3/paragraf/15/ledd/1/" id="kapittel-3-paragraf-15-ledd-1">Virksomheten skal ha et tilstrekkelig antall tilgjengelige toaletter og vasker. Sanitære anlegg skal ha hygienisk tilfredsstillende utforming, kapasitet og standard.</article></article><article class="legalArticle" data-lovdata-URL="LTI/forskrift/1995-12-01-928/§24" data-name="§24" data-partID="§24" data-absoluteaddress="/kapittel/3/paragraf/16/" id="kapittel-3-paragraf-16"><h3 class="legalArticleHeader"><span class="legalArticleValue">§ 24</span>. <span class="legalArticleTitle">Avfallshåndtering</span></h3><article class="legalP" data-absoluteaddress="/kapittel/3/paragraf/16/ledd/1/" id="kapittel-3-paragraf-16-ledd-1">Virksomheten skal håndtere og oppbevare avfall på en hygienisk betryggende måte slik at ulemper, herunder smittefare, unngås.</article><article class="legalP" data-absoluteaddress="/kapittel/3/paragraf/16/ledd/2/" id="kapittel-3-paragraf-16-ledd-2">Avfall skal oppbevares forsvarlig. Egnede beholdere skal finnes i tilstrekkelig antall og være hensiktsmessig og forsvarlig plassert.</article></article></section><section class="section" data-name="kapIV" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1995-12-01-928/KAPITTEL_4" data-partID="k4"><h2>Kapittel IV. Avsluttende bestemmelser</h2><article class="legalArticle" data-lovdata-URL="LTI/forskrift/1995-12-01-928/§25" data-name="§25" data-partID="§25" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 25</span>. <span class="legalArticleTitle">Tilsyn</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Kommunestyret fører tilsyn med at disse forskrifter overholdes.</article></article><article class="legalArticle" data-lovdata-URL="LTI/forskrift/1995-12-01-928/§26" data-name="§26" data-partID="§26" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 26</span>. <span class="legalArticleTitle">Virkemidler og dispensasjon</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Kommunestyret kan foreta granskning, retting, stansing og ilegge tvangsmulkt i samsvar med § 4a-7 til § 4a-10 i lov av 19. november 1982 nr. 66 om helsetjenesten i kommunene.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Kommunestyret kan i særskilte tilfeller gi dispensasjon fra bestemmelser i denne forskriften.</article></article><article class="legalArticle" data-lovdata-URL="LTI/forskrift/1995-12-01-928/§27" data-name="§27" data-partID="§27" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 27</span>. <span class="legalArticleTitle">Klage</span></h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Lov 19. november 1982 nr. 66 om helsetjenesten i kommunene § 4a-12 gjelder for klage over vedtak truffet med hjemmel i denne forskrift. Før fylkesmannen fatter vedtak i klagesak skal det innhentes uttalelse fra fylkeslegen.</article></article><article class="legalArticle" data-lovdata-URL="LTI/forskrift/1995-12-01-928/§28" data-name="§28" data-partID="§28" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 28</span>. <span class="legalArticleTitle">Straff</span></h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Overtredelse av forskriften eller av vedtak truffet med hjemmel i forskriften straffes i samsvar med lov 19. november 1982 nr. 66 om helsetjenesten i kommunene § 4a-11 dersom ikke strengere straffebestemmelse kommer til anvendelse.</article></article><article class="legalArticle" data-lovdata-URL="LTI/forskrift/1995-12-01-928/§29" data-name="§29" data-partID="§29" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 29</span>. <span class="legalArticleTitle">Ikrafttreden</span></h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Denne forskrift trer i kraft 1. januar 1996.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">Fra samme tid oppheves forskrift av 29. april 1977 nr. 9 om de hygieniske forhold i bygninger og på områder som nyttes til, eller i forbindelse med, skolegang.</article></article></section></main></body></html>