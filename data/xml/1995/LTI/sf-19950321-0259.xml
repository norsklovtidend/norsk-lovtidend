<!DOCTYPE html><html lang="no"><head><title>Forskrift om overgangsregler ved beskatning av deltakere i norsk-kontrollerte aksjeselskaper m.v. hjemmehørende i lavskatteland som tidligere ble direktelignet.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:32</dd><dt class="legacyID">Datokode</dt><dd class="legacyID">FOR-1995-03-21-259</dd><dt class="dokid">DokumentID</dt><dd class="dokid">LTI/forskrift/1995-03-21-259</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 5</dd><dt class="dateInForce">I kraft fra</dt><dd class="dateInForce">Inntektsåret 1994</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1991-07-20-65/§9-4</li></ul></dd><dt class="dateOfPublication">Kunngjort</dt><dd class="dateOfPublication">1995-04-04</dd><dt class="title">Tittel</dt><dd class="title">Forskrift om overgangsregler ved beskatning av deltakere i norsk-kontrollerte aksjeselskaper m.v. hjemmehørende i lavskatteland som tidligere ble direktelignet.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 21. mars 1995 med hjemmel i lov av 20. juli 1991 nr. 65 om særregler for beskatning av selskaper og selskapsdeltakere (selskapsskatteloven) § 9-4.</dd><dt class="refid">RefID</dt><dd class="refid">forskrift/1995-03-21-259</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om overgangsregler ved beskatning av deltakere i norsk-kontrollerte aksjeselskaper m.v. hjemmehørende i lavskatteland som tidligere ble direktelignet.<ul class="tocSubUl"><li>§ 1. Anvendelsesområde</li><li>§ 2. Åpningsbalanse</li><li>§ 3. Differanser</li><li>§ 4. Skattemessige posisjoner</li><li>§ 5. Inngangsverdi på aksjer</li><li>§ 6. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-03-21-259" id="dokument"><h1>Forskrift om overgangsregler ved beskatning av deltakere i norsk-kontrollerte aksjeselskaper m.v. hjemmehørende i lavskatteland som tidligere ble direktelignet.</h1><article class="legalArticle" data-lovdata-URL="LTI/forskrift/1995-03-21-259/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Anvendelsesområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for deltakere som ved ligningen for inntektsåret 1993 er ansett som direkte eiere av eiendelene i utenlandske aksjeselskaper m.v. og som skal lignes etter reglene i selskapsskatteloven kap. 7 fra og med inntektsåret 1994.</article></article><article class="legalArticle" data-lovdata-URL="LTI/forskrift/1995-03-21-259/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Åpningsbalanse</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ved overgang til ligning etter bestemmelsene i selskapsskatteloven kap. 7 settes inngangsverdiene i selskapets skattemessige åpningsbalanse for inntektsåret 1994 til aksjonærenes samlede skattemessige verdier for andelene i selskapets eiendeler ved utløpet av inntektsåret 1993.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Ved fastsettelse av selskapets skattemessige åpningsbalanse skal aksjonærer som ikke er skattepliktige til Norge anses å ha skattemessige verdier som er lik et forholdsmessig gjennomsnitt av verdiene til aksjonærene som er skattepliktige til Norge.</article></article><article class="legalArticle" data-lovdata-URL="LTI/forskrift/1995-03-21-259/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Differanser</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Aksjonær som får andel i høyere eller lavere skattemessige verdier som følge av overgang til ligning etter selskapsskatteloven kap. 7, skal inntekts- eller fradragsføre differansen ved overføring til gevinst- og tapskonto, jf. skatteloven § 44 A-7. Det føres egen gevinst- og tapskonto for hvert selskap skattyteren deltar i. Slik gevinst- og tapskonto skal føres i samme valuta som selskapets regnskap.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Aksjonær som for inntektsåret 1993 fører differanser etter forskrift av 8. januar 1993 nr. 13 om overgangsregler for deltakere i ansvarlige selskaper, kommandittselskaper m.v. for eiendeler i selskap som nevnt i § 1, skal overføre gjenværende differanser ved utgangen av 1993 til gevinst- og tapskonto som nevnt i første ledd.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Ved opphør av skatteplikt etter selskapsskatteloven kap. 7 eller ved skattyterens realisasjon av aksjene faller gjenværende differanser etter første ledd bort. Ved realisasjon av en del av skattyterens aksjer faller en forholdsmessig del av differansene bort.</article></article><article class="legalArticle" data-lovdata-URL="LTI/forskrift/1995-03-21-259/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Skattemessige posisjoner</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Aksjonærenes individuelle gevinst- og tapskonti fra det direktelignede selskapet overføres ikke til selskapets skattemessige åpningsbalanse. Det samme gjelder avsetning til klassifikasjonsfond (jf. overgangsregler til skatteloven § 44 første ledd i første avsnitt i lov av 20. juli 1991 nr. 54), avsetning til selvassuransefond (jf. skatteloven § 44 første ledd i), positiv saldo uten driftsmiddel (jf. skatteloven § 44 A), avsatt gevinst ved ufrivillig realisasjon (jf. skatteloven § 45 åttende ledd) og tilsvarende skattemessige posisjoner, med mindre disse skattemessig er behandlet felles for samtlige aksjonærer.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Gevinst- og tapskonto og skattemessige posisjoner som nevnt i forrige ledd skal inntekts- og fradragsføres på aksjonærens hånd etter de alminnelige regler så langt disse passer.</article></article><article class="legalArticle" data-lovdata-URL="LTI/forskrift/1995-03-21-259/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Inngangsverdi på aksjer</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Inngangsverdien på aksjene pr. 1. januar 1994 settes til aksjonærenes forholdsmessige andel av skattemessige verdier minus gjeld i selskapet ved utløpet av inntektsåret 1993. Selskapsskatteloven § 6-6 nr. 2 annet punktum gjelder tilsvarende når skattemessige posisjoner som nevnt i § 4 første ledd er overført selskapets skattemessige åpningsbalanse.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">For aksjonær som nevnt i § 3 annet ledd, settes inngangsverdien pr. 1. januar 1994 til aksjenes andel av skattemessige verdier i selskapet, korrigert for gjenstående differansesaldi som nevnt i § 3 annet ledd.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Ved realisasjon av aksje i selskapet skal inntektsført differanse som nevnt i § 3 legges til inngangsverdien. Tilsvarende skal fradragsført differanse trekkes fra inngangsverdien.</article></article><article class="legalArticle" data-lovdata-URL="LTI/forskrift/1995-03-21-259/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Denne forskrift trer i kraft med virkning fra og med inntektsåret 1994.</article></article></main></body></html>