<!DOCTYPE html><html lang="no"><head><title>Forskrift til lov om lotterier m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">FOR-1995-02-24-185</dd><dt class="dokid">DokumentID</dt><dd class="dokid">LTI/forskrift/1995-02-24-185</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 4</dd><dt class="dateInForce">I kraft fra</dt><dd class="dateInForce">1995-02-24</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-02-24-11/§4</li><li>lov/1995-02-24-11/§9</li><li>lov/1995-02-24-11/§15</li></ul></dd><dt class="dateOfPublication">Kunngjort</dt><dd class="dateOfPublication">1995-03-15</dd><dt class="title">Tittel</dt><dd class="title">Forskrift til lov om lotterier m.v.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 24. februar 1995 med hjemmel i lov av 24. februar 1995 nr. 11 om lotterier m.v. § 4, § 9 og § 15.</dd><dt class="refid">RefID</dt><dd class="refid">forskrift/1995-02-24-185</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift til lov om lotterier m.v.<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li><li>§ 9.</li><li>§ 10.</li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-24-185" id="dokument"><h1>Forskrift til lov om lotterier m.v.</h1><article class="legalArticle" data-lovdata-URL="LTI/forskrift/1995-02-24-185/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>.</h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Følgende regler skal gjelde inntil de blir avløst av nye forskrifter:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/1/ledd/1/punkt/1/" id="paragraf-1-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/1/ledd/1/punkt/1/ledd/1/" id="paragraf-1-ledd-1-punkt-1-ledd-1">Forskrift om oppstilling av lotteriautomater, fastsatt av Justisdepartementet 26. november 1992 nr. 1128, med senere endringer.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/1/ledd/1/punkt/2/" id="paragraf-1-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/1/ledd/1/punkt/2/ledd/1/" id="paragraf-1-ledd-1-punkt-2-ledd-1">Justisdepartementet rundskriv G-2/92 av 7. januar 1992 om retningslinjer for lykkespill ved hjelp av ruletthjul som innretning for trekning.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/1/ledd/1/punkt/3/" id="paragraf-1-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/1/ledd/1/punkt/3/ledd/1/" id="paragraf-1-ledd-1-punkt-3-ledd-1">Forskrift om lotterier m.v. (om pengegevinster), fastsatt av Justisdepartementet 23. desember 1991 nr. 983, med senere endringer.</article></article></li><li data-li-identifier="4." data-name="4."><article class="listArticle" data-absoluteaddress="/paragraf/1/ledd/1/punkt/4/" id="paragraf-1-ledd-1-punkt-4"><span class="data-originalId">4.</span><article class="legalP" data-absoluteaddress="/paragraf/1/ledd/1/punkt/4/ledd/1/" id="paragraf-1-ledd-1-punkt-4-ledd-1">Forskrift om bingo, fastsatt av Justisdepartementet 24. oktober 1990 nr. 877.</article></article></li><li data-li-identifier="5." data-name="5."><article class="listArticle" data-absoluteaddress="/paragraf/1/ledd/1/punkt/5/" id="paragraf-1-ledd-1-punkt-5"><span class="data-originalId">5.</span><article class="legalP" data-absoluteaddress="/paragraf/1/ledd/1/punkt/5/ledd/1/" id="paragraf-1-ledd-1-punkt-5-ledd-1">Midlertidig forskrift om forhåndstrukne lotterier med skrapelodd, fastsatt av Justisdepartementet 22. juni 1989 nr. 408, med senere endringer.</article></article></li><li data-li-identifier="6." data-name="6."><article class="listArticle" data-absoluteaddress="/paragraf/1/ledd/1/punkt/6/" id="paragraf-1-ledd-1-punkt-6"><span class="data-originalId">6.</span><article class="legalP" data-absoluteaddress="/paragraf/1/ledd/1/punkt/6/ledd/1/" id="paragraf-1-ledd-1-punkt-6-ledd-1">Forskrift om maksimumsgrenser for innskudd og gevinster og avgifter ved lotteri, fastsatt av Justisdepartementet 6. mai 1975 nr. 3625, med senere endringer.</article></article></li><li data-li-identifier="7." data-name="7."><article class="listArticle" data-absoluteaddress="/paragraf/1/ledd/1/punkt/7/" id="paragraf-1-ledd-1-punkt-7"><span class="data-originalId">7.</span><article class="legalP" data-absoluteaddress="/paragraf/1/ledd/1/punkt/7/ledd/1/" id="paragraf-1-ledd-1-punkt-7-ledd-1">Forskrift om maksimumsgrenser for gevinster ved apparater eller innretninger oppstilt i henhold til § 9 i lov om lotterier av 12. mai 1939 nr. 3, fastsatt av Justisdepartementet 2. august 1973 nr. 3627, med senere endringer.</article></article></li><li data-li-identifier="8." data-name="8."><article class="listArticle" data-absoluteaddress="/paragraf/1/ledd/1/punkt/8/" id="paragraf-1-ledd-1-punkt-8"><span class="data-originalId">8.</span><article class="legalP" data-absoluteaddress="/paragraf/1/ledd/1/punkt/8/ledd/1/" id="paragraf-1-ledd-1-punkt-8-ledd-1">Forskrift om begrensning av lotteritillatelser, fastsatt av Justisdepartementet 21. desember 1970 nr. 3626.</article></article></li><li data-li-identifier="9." data-name="9."><article class="listArticle" data-absoluteaddress="/paragraf/1/ledd/1/punkt/9/" id="paragraf-1-ledd-1-punkt-9"><span class="data-originalId">9.</span><article class="legalP" data-absoluteaddress="/paragraf/1/ledd/1/punkt/9/ledd/1/" id="paragraf-1-ledd-1-punkt-9-ledd-1">Forskrift om spilleautomater (spillehaller) fastsatt av Justisdepartementet 2. november 1983 nr. 3629.</article></article></li><li data-li-identifier="10." data-name="10."><article class="listArticle" data-absoluteaddress="/paragraf/1/ledd/1/punkt/10/" id="paragraf-1-ledd-1-punkt-10"><span class="data-originalId">10.</span><article class="legalP" data-absoluteaddress="/paragraf/1/ledd/1/punkt/10/ledd/1/" id="paragraf-1-ledd-1-punkt-10-ledd-1">Forskrift om fiskekonkurranser, fastsatt av Justisdepartementet 25. november 1965 nr. 3631, med senere endringer.</article></article></li></ul></article></article><article class="legalArticle" data-lovdata-URL="LTI/forskrift/1995-02-24-185/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>.</h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Søknad om lotteri avgjøres av politiet i det distrikt søker har sitt forretningssted. Dersom tillatelsen skal gjelde for mer enn tre politidistrikter, skal politiet likevel innhente forutgående samtykke fra Justisdepartementet.</article></article><article class="legalArticle" data-lovdata-URL="LTI/forskrift/1995-02-24-185/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>.</h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Lotteritillatelse kan bare gis når det er oppgitt en myndig person med fast opphold i riket som er ansvarlig for lotteriet.</article></article><article class="legalArticle" data-lovdata-URL="LTI/forskrift/1995-02-24-185/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>.</h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Lotteritillatelse må ikke overdras.</article></article><article class="legalArticle" data-lovdata-URL="LTI/forskrift/1995-02-24-185/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>.</h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For lotterier etter loven § 6 gjelder følgende:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/1/punkt/1/" id="paragraf-5-ledd-1-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/1/punkt/1/ledd/1/" id="paragraf-5-ledd-1-punkt-1-ledd-1">Loddsalggrensen må ikke overstige 60 mill. kroner.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/1/punkt/2/" id="paragraf-5-ledd-1-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/1/punkt/2/ledd/1/" id="paragraf-5-ledd-1-punkt-2-ledd-1">Hovedgevinsten kan ikke overstige en verdi av 2 mill. kroner.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/ledd/1/punkt/3/" id="paragraf-5-ledd-1-punkt-3"><span class="data-originalId">3.</span><article class="legalP" data-absoluteaddress="/paragraf/5/ledd/1/punkt/3/ledd/1/" id="paragraf-5-ledd-1-punkt-3-ledd-1">Salgsperioden kan gis en varighet av inntil 12 måneder.</article></article></li></ul></article></article><article class="legalArticle" data-lovdata-URL="LTI/forskrift/1995-02-24-185/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>.</h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Tillatelsen gis på de vilkår som politiet fastsetter.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Såfremt politiet ikke av særlige grunner treffer annen bestemmelse, skal som vilkår fastsettes:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/6/ledd/2/punkt/1/" id="paragraf-6-ledd-2-punkt-1"><span class="data-originalId">1.</span><article class="legalP" data-absoluteaddress="/paragraf/6/ledd/2/punkt/1/ledd/1/" id="paragraf-6-ledd-2-punkt-1-ledd-1">at verdiene av gevinstene utgjør minst 25% av det tillatte loddsalg,</article></article></li><li data-li-identifier="2." data-name="2."><article class="listArticle" data-absoluteaddress="/paragraf/6/ledd/2/punkt/2/" id="paragraf-6-ledd-2-punkt-2"><span class="data-originalId">2.</span><article class="legalP" data-absoluteaddress="/paragraf/6/ledd/2/punkt/2/ledd/1/" id="paragraf-6-ledd-2-punkt-2-ledd-1">at gevinstene holdes forsikret og ikke forringes ved bruk,</article></article></li><li data-li-identifier="3." data-name="3."><article class="listArticle" data-absoluteaddress="/paragraf/6/ledd/2/punkt/3/" id="paragraf-6-ledd-2-punkt-3"><span class="data-originalId">3.</span><article class="legalP" data-absoluteaddress="/paragraf/6/ledd/2/punkt/3/ledd/1/" id="paragraf-6-ledd-2-punkt-3-ledd-1">at loddsedlene inneholder opplysning om lotteriets navn, adresse og formål, gevinstenes antall og verdi, antall lodder som er tillatt solgt, tid og sted for trekningen og kunngjøringen av trekningsresultatet, innen hvilken frist og på hvilket sted gevinstene kan hentes, samt behandling av uavhentede gevinster,</article></article></li><li data-li-identifier="4." data-name="4."><article class="listArticle" data-absoluteaddress="/paragraf/6/ledd/2/punkt/4/" id="paragraf-6-ledd-2-punkt-4"><span class="data-originalId">4.</span><article class="legalP" data-absoluteaddress="/paragraf/6/ledd/2/punkt/4/ledd/1/" id="paragraf-6-ledd-2-punkt-4-ledd-1">at loddsalget ikke settes i gang før det er godtgjort at gevinstene er ervervet eller det foreligger en sikkerhet godkjent av politimesteren for at de nødvendige midler er til stede,</article></article></li><li data-li-identifier="5." data-name="5."><article class="listArticle" data-absoluteaddress="/paragraf/6/ledd/2/punkt/5/" id="paragraf-6-ledd-2-punkt-5"><span class="data-originalId">5.</span><article class="legalP" data-absoluteaddress="/paragraf/6/ledd/2/punkt/5/ledd/1/" id="paragraf-6-ledd-2-punkt-5-ledd-1">at loddsedler ikke utnyttes i utilbørlig grad til privat reklame,</article></article></li><li data-li-identifier="6." data-name="6."><article class="listArticle" data-absoluteaddress="/paragraf/6/ledd/2/punkt/6/" id="paragraf-6-ledd-2-punkt-6"><span class="data-originalId">6.</span><article class="legalP" data-absoluteaddress="/paragraf/6/ledd/2/punkt/6/ledd/1/" id="paragraf-6-ledd-2-punkt-6-ledd-1">at loddsalg ikke skjer til underpris og at salgsprovisjon ikke utgjør mer enn høyst 15% av loddsedlenes pålydende verdi,</article></article></li><li data-li-identifier="7." data-name="7."><article class="listArticle" data-absoluteaddress="/paragraf/6/ledd/2/punkt/7/" id="paragraf-6-ledd-2-punkt-7"><span class="data-originalId">7.</span><article class="legalP" data-absoluteaddress="/paragraf/6/ledd/2/punkt/7/ledd/1/" id="paragraf-6-ledd-2-punkt-7-ledd-1">at loddsalg ikke må foretas av barn under 15 år,</article></article></li><li data-li-identifier="8." data-name="8."><article class="listArticle" data-absoluteaddress="/paragraf/6/ledd/2/punkt/8/" id="paragraf-6-ledd-2-punkt-8"><span class="data-originalId">8.</span><article class="legalP" data-absoluteaddress="/paragraf/6/ledd/2/punkt/8/ledd/1/" id="paragraf-6-ledd-2-punkt-8-ledd-1">at utsettelse med trekning til vanlig ikke gis,</article></article></li><li data-li-identifier="9." data-name="9."><article class="listArticle" data-absoluteaddress="/paragraf/6/ledd/2/punkt/9/" id="paragraf-6-ledd-2-punkt-9"><span class="data-originalId">9.</span><article class="legalP" data-absoluteaddress="/paragraf/6/ledd/2/punkt/9/ledd/1/" id="paragraf-6-ledd-2-punkt-9-ledd-1">at alle usolgte loddsedler bilagt med foreløpig regnskap over påløpne inntekter og utgifter innsendes til politiet før trekning finner sted,</article></article></li><li data-li-identifier="10." data-name="10."><article class="listArticle" data-absoluteaddress="/paragraf/6/ledd/2/punkt/10/" id="paragraf-6-ledd-2-punkt-10"><span class="data-originalId">10.</span><article class="legalP" data-absoluteaddress="/paragraf/6/ledd/2/punkt/10/ledd/1/" id="paragraf-6-ledd-2-punkt-10-ledd-1">at trekning foretas av politiet i det distrikt hvor tillatelsen er gitt etter at loddsalget er avsluttet,</article></article></li><li data-li-identifier="11." data-name="11."><article class="listArticle" data-absoluteaddress="/paragraf/6/ledd/2/punkt/11/" id="paragraf-6-ledd-2-punkt-11"><span class="data-originalId">11.</span><article class="legalP" data-absoluteaddress="/paragraf/6/ledd/2/punkt/11/ledd/1/" id="paragraf-6-ledd-2-punkt-11-ledd-1">at det i Norsk Lysingsblad innrykkes meddelelse om hvor trekningsresultatet er kunngjort samt – såfremt det er gitt samtykke til loddsalg i flere distrikter – at det trykkes særskilt trekningsliste til gratis utdeling fra lotteriets kontor og forhandlere,</article></article></li><li data-li-identifier="12." data-name="12."><article class="listArticle" data-absoluteaddress="/paragraf/6/ledd/2/punkt/12/" id="paragraf-6-ledd-2-punkt-12"><span class="data-originalId">12.</span><article class="legalP" data-absoluteaddress="/paragraf/6/ledd/2/punkt/12/ledd/1/" id="paragraf-6-ledd-2-punkt-12-ledd-1">at der innen en fastsatt frist innsendes til politiet nøyaktig regnskap og legitimasjoner for at gevinstene er utlevert vinnerne og at overskuddet er anvendt til lotteriets formål.</article></article></li></ul></article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Justisdepartementet kan uten hinder av bestemmelsene i punkt 11, etter søknad, gi loddforhandlere rett til salg av trekningslister på vilkår som departementet fastsetter.</article></article><article class="legalArticle" data-lovdata-URL="LTI/forskrift/1995-02-24-185/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>.</h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Politiet godkjenner organisasjoner for oppstilling av utbetalingsautomater når organisasjonen bare søker om oppstilling i vedkommende politidistrikt.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Tillatelser til oppstilling av utbetalingsautomater gitt før loven trådte i kraft, gjelder til utløpet av perioden for den gitte tillatelse, dog ikke utover det tidspunkt departementet eventuelt fastsetter.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Fornyelse av tillatelser til oppstilling av utbetalingsautomater, gitt før loven trådte i kraft, gis for høyst ett år av gangen.</article></article><article class="legalArticle" data-lovdata-URL="LTI/forskrift/1995-02-24-185/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>.</h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Lokale smålotterier og lotteri ved oppstilling av varegevinstautomater kan bare skje etter tillatelse fra politiet så lenge Justisdepartementet ikke har fastsatt øvre grense for verdien av varer som kan benyttes ved slike lotterier.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Tillatelse til lotteri ved oppstilling av varegevinstautomater kan bare gis for inntil ett år av gangen.</article></article><article class="legalArticle" data-lovdata-URL="LTI/forskrift/1995-02-24-185/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>.</h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Lotteri ved oppstilling av slotmaskiner er ikke tillatt.</article></article><article class="legalArticle" data-lovdata-URL="LTI/forskrift/1995-02-24-185/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>.</h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft 24. februar 1995.</article></article></main></body></html>