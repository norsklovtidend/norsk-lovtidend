<!DOCTYPE html><html lang="no"><head><title>Forskrift om konsesjon for lukkede landmobile VHF/UHF radiosambandsnett.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:42</dd><dt class="legacyID">Datokode</dt><dd class="legacyID">FOR-1995-06-28-678</dd><dt class="dokid">DokumentID</dt><dd class="dokid">LTI/forskrift/1995-06-28-678</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 15</dd><dt class="dateInForce">I kraft fra</dt><dd class="dateInForce">1995-06-28</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li><li>lov/1899-04-29/§3</li><li>forskrift/1987-06-05-461</li><li>forskrift/1994-06-03-393</li></ul></dd><dt class="dateOfPublication">Kunngjort</dt><dd class="dateOfPublication">1995-08-14</dd><dt class="title">Tittel</dt><dd class="title">Forskrift om konsesjon for lukkede landmobile VHF/UHF radiosambandsnett.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 28. juni 1995 med hjemmel i lov av 29. april 1899 om Eneræt for Staten til Befordring av Meddelelse ved Hjælp av Telegraflinjer og lignende Anlæg (telegrafloven) § 1 og § 3, jfr. kgl.res. av 5. juni 1987 nr. 461, pkt. 2 og delegeringsvedtak av 3. juni 1994 nr. 393.</dd><dt class="refid">RefID</dt><dd class="refid">forskrift/1995-06-28-678</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om konsesjon for lukkede landmobile VHF/UHF radiosambandsnett.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Konsesjonsmyndighet</li><li>§ 4. Tildeling av konsesjon</li><li>§ 5. Overdragelse</li><li>§ 6. Endring av navn eller adresse</li><li>§ 7. Krav til utstyret og radiosystemet</li><li>§ 8. Krav til bruken av utstyret</li><li>§ 9. Pålegg om endringer</li><li>§ 10. Beredskapssituasjoner m.v.</li><li>§ 11. Kontroll</li><li>§ 12. Gebyrer</li><li>§ 13. Opphør av konsesjon</li><li>§ 14. Utfyllende konsesjonsvilkår</li><li>§ 15. Dispensasjonsadgang</li><li>§ 16. Klagemyndighet</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-06-28-678" id="dokument"><h1>Forskrift om konsesjon for lukkede landmobile VHF/UHF radiosambandsnett.</h1><article class="legalArticle" data-lovdata-URL="LTI/forskrift/1995-06-28-678/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gir bestemmelser om konsesjon for opprettelse og drift av lukkede landmobile VHF/UHF radiosambandsnett og om anskaffelse og bruk av radioteknisk utstyr i forbindelse med slike nett.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften gjelder for alt område under norsk jurisdiksjon. På Svalbard gjelder forskriften i den utstrekning bestemmelsene ikke strider mot Svalbardtraktatens artikkel 4.</article></article><article class="legalArticle" data-lovdata-URL="LTI/forskrift/1995-06-28-678/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med lukket radiosambandsnett forstås i denne forskriften samband for intern kommunikasjon via radio for en bestemt brukergruppe.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med radioteknisk utstyr forstås i denne forskriften innretninger for utsendelse eller mottaking av radiosignaler, med unntak av rene kringkastingsmottakere.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Med radiosystemkonsesjon forstås i denne forskriften konsesjon utstedt på særskilte vilkår til innehaver av radiosystem.</article></article><article class="legalArticle" data-lovdata-URL="LTI/forskrift/1995-06-28-678/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Konsesjonsmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Statens teleforvaltning utsteder konsesjoner etter denne forskriften.</article></article><article class="legalArticle" data-lovdata-URL="LTI/forskrift/1995-06-28-678/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildeling av konsesjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før radioteknisk utstyr anskaffes må gyldig konsesjon være utstedt.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om konsesjon sendes konsesjonsmyndigheten på fastsatt skjema.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kan knyttes individuelle vilkår til den enkelte konsesjonstildeling.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Konsesjonen kan gjøres tidsbegrenset.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Dersom en radiosystemkonsesjon gir brukerne av systemet adgang til å anskaffe eget utstyr, skal henvendelse om dette rettes til systemkonsesjonæren.</article></article><article class="legalArticle" data-lovdata-URL="LTI/forskrift/1995-06-28-678/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overdragelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Utstyret kan bare overdras til registrert forhandler som omsetter slikt utstyr, eller til den som har gyldig konsesjon eller avtale med systemkonsesjonær for vedkommende utstyrstype.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Endring av eierforholdet skal meldes til konsesjonsmyndigheten uten ugrunnet opphold.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Konsesjonen kan ikke overdras.</article></article><article class="legalArticle" data-lovdata-URL="LTI/forskrift/1995-06-28-678/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av navn eller adresse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Endring av konsesjonærens navn eller adresse skal meldes til konsesjonsmyndigheten uten ugrunnet opphold.</article></article><article class="legalArticle" data-lovdata-URL="LTI/forskrift/1995-06-28-678/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til utstyret og radiosystemet</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Utstyret skal være typegodkjent i henhold til en av følgende forskrifter:</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Forskrift om typegodkjenning av teleterminalutstyr og radioutstyr etter særskilte nasjonale forskrifter, fastsatt av Samferdselsdepartementet 4. desember 1992 nr. 1134.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Forskrift om teleterminalutstyr der det foreligger felles tekniske reguleringer under EØS, fastsatt av Samferdselsdepartementet 7. september 1994 nr. 867.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">I særlige tilfeller kan Statens teleforvaltning tillate bruk av utstyr som ikke er typegodkjent.</article><article class="legalP" data-absoluteaddress="/paragraf/7/ledd/5/" id="paragraf-7-ledd-5">Radioutstyr som krever fagmessig installasjon, skal installeres av radioinstallatør autorisert av Statens teleforvaltning.</article><article class="legalP" data-absoluteaddress="/paragraf/7/ledd/6/" id="paragraf-7-ledd-6">Radiosambandsnettet skal til enhver tid tilfredsstille de vilkår konsesjonsmyndigheten har fastsatt; herunder antall mobile stasjoner og plasseringen av basestasjoner. Utstyret skal holdes i slik driftsteknisk stand at alle krav som følger av konsesjonsvilkårene blir oppfylt.</article><article class="legalP" data-absoluteaddress="/paragraf/7/ledd/7/" id="paragraf-7-ledd-7">Endring av utstyr eller system i forhold til de planer og spesifikasjoner som er godkjent, krever forhåndstillatelse fra konsesjonsmyndigheten.</article></article><article class="legalArticle" data-lovdata-URL="LTI/forskrift/1995-06-28-678/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til bruken av utstyret</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Konsesjonær og bruker plikter å sørge for at uvedkommende ikke får adgang til radioutstyret.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Det er forbudt å avlytte eller ta opp radiokorrespondanse som ikke er rettet til egen stasjon, og korrespondansen må ikke gjengis eller brukes.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Konsesjonen gir bare rett til å benytte utstyret innenfor angitt geografisk område, og på de frekvenser som er tildelt. Konsesjonæren må normalt regne med å dele tildelte frekvenser med andre konsesjonærer i samme geografiske område.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Radioutstyret må bare brukes for kommunikasjon med stasjoner som konsesjonen gir adgang til, og bare for det formål konsesjonen omfatter.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Statens teleforvaltning kan gi tillatelse til at utstyr anvendes til korttidsutleie på spesielt avsatte frekvenser, og kan fastsette nærmere vilkår for slik utleie.</article></article><article class="legalArticle" data-lovdata-URL="LTI/forskrift/1995-06-28-678/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Pålegg om endringer</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Konsesjonsmyndigheten kan gi pålegg om endringer i nett og utstyr når den tekniske utviklingen, hensynet til øvrige brukere av radiofrekvenser, eller andre forhold gjør det nødvendig.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Pålegg om endringer kan omfatte modifikasjon av utstyr, anskaffelse av tilleggsutstyr, endring i plassering av basestasjoner, endring av tildelte frekvenser, endring av bruksmåte, eller andre nødvendige tiltak.</article><article class="legalP" data-absoluteaddress="/paragraf/9/ledd/3/" id="paragraf-9-ledd-3">Konsesjonsmyndigheten kan nekte bruk av utstyret dersom pålegget ikke etterkommes.</article></article><article class="legalArticle" data-lovdata-URL="LTI/forskrift/1995-06-28-678/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Beredskapssituasjoner m.v.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Når hensynet til rikets sikkerhet, beredskapshensyn eller andre allmenne hensyn krever det, kan bruk av radiosambandsnettet innskrenkes eller nektes. Dette gir ikke konsesjonæren rett til erstatning.</article></article><article class="legalArticle" data-lovdata-URL="LTI/forskrift/1995-06-28-678/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Konsesjonsmyndigheten kan foreta teknisk kontroll og på annen måte føre kontroll med at konsesjonsvilkårene overholdes. Konsesjonsmyndigheten kan bemyndige andre til å foreta kontrollen.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Ved kontroll skal kontrolløren gis uhindret adgang til nettet og utstyret. Konsesjonsdokumentene skal være tilgjengelige, og konsesjonsmyndigheten kan kreve at konsesjonæren eller dennes representant er tilstede.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Dersom kontrolløren finner det nødvendig, kan utstyr mot kvittering tas med for nærmere teknisk undersøkelse.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Konsesjonsmyndigheten kan nekte bruk av utstyret dersom påviste feil og mangler ikke blir rettet innen en nærmere fastsatt frist.</article></article><article class="legalArticle" data-lovdata-URL="LTI/forskrift/1995-06-28-678/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gebyrer</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ved søknad om konsesjon betales søknadsgebyr fastsatt av Statens teleforvaltning.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">For konsesjonen betales årlig konsesjonsgebyr etter satser fastsatt av Statens teleforvaltning. Konsesjonsgebyret påløper fra det tidspunkt konsesjonen utstedes til det tidspunkt den opphører, jf. § 13.</article></article><article class="legalArticle" data-lovdata-URL="LTI/forskrift/1995-06-28-678/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opphør av konsesjon</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Konsesjonen gjelder inntil videre, med mindre den er gjort tidsbegrenset, jf. § 4, 4. ledd.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Konsesjonæren kan si opp konsesjonen. Oppsigelsen skal være skriftlig og datert.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Konsesjonen kan trekkes tilbake ved gjentatte eller vesentlige brudd på konsesjonsvilkårene, eller når andre forhold gjør det nødvendig.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Dersom konsesjonen blir sagt opp eller trukket tilbake skal utstyret tas ut av operativ drift. Antenne og strømforsyning skal frakobles der dette er mulig. Dersom ikke annet er bestemt skal konsesjonsdokumentene tydelig merkes «ugyldig» og oppbevares sammen med utstyret.</article><article class="legalP" data-absoluteaddress="/paragraf/13/ledd/5/" id="paragraf-13-ledd-5">Konsesjonæren skal gi konsesjonsmyndigheten skriftlig melding om at bestemmelsene i foregående ledd er oppfylt og om at han ikke vil gjøre bruk av utstyret til konsesjonspliktig formål før ny tillatelse er gitt.</article><article class="legalP" data-absoluteaddress="/paragraf/13/ledd/6/" id="paragraf-13-ledd-6">Konsesjonsmyndigheten kan foreta plombering av konsesjonsbelagt utstyr når retten til bruk av utstyret bortfaller, og kan foreta etterkontroll av plomberingen i samsvar med denne forskrifts § 11.</article></article><article class="legalArticle" data-lovdata-URL="LTI/forskrift/1995-06-28-678/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende konsesjonsvilkår</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Statens teleforvaltning kan fastsette utfyllende bestemmelser til denne forskriften i form av generelle konsesjonsvilkår.</article></article><article class="legalArticle" data-lovdata-URL="LTI/forskrift/1995-06-28-678/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjonsadgang</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Når særlige hensyn tilsier det kan konsesjonsmyndigheten i enkelttilfeller fravike bestemmelser i denne forskriften eller utfyllende konsesjonsvilkår.</article></article><article class="legalArticle" data-lovdata-URL="LTI/forskrift/1995-06-28-678/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klagemyndighet</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Statens teleforvaltningsråd er klageinstans for enkeltvedtak fattet av Statens teleforvaltning etter denne forskriften.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Klagesak av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet innstilling.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Vedtak i klagesak kan ikke påklages videre, jf. forvaltningsloven § 28, 1. ledd, 2. punktum.</article></article><article class="legalArticle" data-lovdata-URL="LTI/forskrift/1995-06-28-678/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Overtredelse av denne forskriften, eller vilkår fastsatt i medhold av denne forskriften, kan straffes med hjemmel i telegrafloven § 6.</article></article><article class="legalArticle" data-lovdata-URL="LTI/forskrift/1995-06-28-678/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Forskriften trer i kraft straks. Fra samme tid oppheves forskrift av 8. januar 1950 om konsesjonsvilkår for lukkede sambandsnett (VHF/UHF).</article></article></main></body></html>