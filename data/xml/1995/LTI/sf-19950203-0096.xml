<!DOCTYPE html><html lang="no"><head><title>Forskrift om bortvisning og utvisning av personer fra Svalbard.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1995-02-03-96</dd><dt class="dokid">DokumentID</dt><dd class="dokid">LTI/forskrift/1995-02-03-96</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 2</dd><dt class="dateInForce">I kraft fra</dt><dd class="dateInForce">1995-02-03</dd><dt class="changesToDocuments">Endrer</dt><dd class="changesToDocuments"><ul><li>forskrift/1976-07-09-5</li></ul></dd><dt class="appliesTo">Gjelder for</dt><dd class="appliesTo">Svalbard</dd><dt class="basedOn">Hjemmel</dt><dd class="basedOn"><ul><li>lov/1925-07-17-11/§4</li></ul></dd><dt class="dateOfPublication">Kunngjort</dt><dd class="dateOfPublication">1995-02-17</dd><dt class="title">Tittel</dt><dd class="title">Forskrift om bortvisning og utvisning av personer fra Svalbard.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 3. februar 1995 med hjemmel i lov av 17. juli 1925 nr. 11 om Svalbard § 4. Fremmet av Justis- og politidepartementet.</dd><dt class="refid">RefID</dt><dd class="refid">forskrift/1995-02-03-96</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om bortvisning og utvisning av personer fra Svalbard.<ul class="tocSubUl"><li>I<ul class="tocSubUl"><li>§ 1.</li><li>§ 2.</li><li>§ 3.</li><li>§ 4.</li><li>§ 5.</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-03-96" id="dokument"><h1>Forskrift om bortvisning og utvisning av personer fra Svalbard.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-02-03-96/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1995-02-03-96/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Den som kommer til Svalbard, kan av sysselmannen eller den han gir myndighet, bortvises ved innreise eller senere:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/1/punkt/1/" id="kapittel-1-paragraf-1-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/1/punkt/1/ledd/1/" id="kapittel-1-paragraf-1-ledd-1-punkt-1-ledd-1">når det må antas at han ikke har tilstrekkelige midler til å oppholde seg eller mulighet til å ernære seg på lovlig måte på Svalbard,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/1/punkt/2/" id="kapittel-1-paragraf-1-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/1/punkt/2/ledd/1/" id="kapittel-1-paragraf-1-ledd-1-punkt-2-ledd-1">når han tidligere er utvist fra Svalbard ved en utvisningsbeslutning som fortsatt står ved makt,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/1/ledd/1/punkt/3/" id="kapittel-1-paragraf-1-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/1/ledd/1/punkt/3/ledd/1/" id="kapittel-1-paragraf-1-ledd-1-punkt-3-ledd-1">når det må antas at han ikke er i stand til å ta vare på seg selv,</article></article></li><li data-li-identifier="d)" data-name="d)"><article class="listArticle" data-absoluteaddress="/kapittel/1/paragraf/1/ledd/1/punkt/4/" id="kapittel-1-paragraf-1-ledd-1-punkt-4"><span class="data-originalId">d)</span><article class="legalP" data-absoluteaddress="/kapittel/1/paragraf/1/ledd/1/punkt/4/ledd/1/" id="kapittel-1-paragraf-1-ledd-1-punkt-4-ledd-1">når han ikke bor fast på Svalbard eller har sitt faste arbeid på Svalbard og under sitt opphold der med skjellig grunn mistenkes for overtredelse av lov eller bestemmelser gitt i medhold av lov som gjelder for Svalbard,</article></article></li><li data-li-identifier="e)" data-name="e)"><article class="listArticle" data-absoluteaddress="/kapittel/1/paragraf/1/ledd/1/punkt/5/" id="kapittel-1-paragraf-1-ledd-1-punkt-5"><span class="data-originalId">e)</span><article class="legalP" data-absoluteaddress="/kapittel/1/paragraf/1/ledd/1/punkt/5/ledd/1/" id="kapittel-1-paragraf-1-ledd-1-punkt-5-ledd-1">når han tidligere er straffedømt for overtredelser av lov eller bestemmelser gitt i medhold av lov som gjelder for Svalbard, og det er grunn til å frykte for at han vil komme til å begå nye straffbare handlinger på Svalbard.</article></article></li></ul></article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Blir en person som kommer med skip eller luftfartøy bortvist på ankomstdagen, plikter fartøyets fører og eier (leier) uten godtgjøring av det offentlige å ta ham ombord igjen eller på annen måte bringe ham ut fra Svalbard etter nærmere bestemmelse av sysselmannen eller den han gir myndighet.</article></article><article class="legalArticle" data-lovdata-URL="LTI/forskrift/1995-02-03-96/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Sysselmannen eller den han gir myndighet kan utvise enhver fra Svalbard:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/2/ledd/1/punkt/1/" id="kapittel-1-paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/2/ledd/1/punkt/1/ledd/1/" id="kapittel-1-paragraf-2-ledd-1-punkt-1-ledd-1">som handler mot en beslutning om bortvisning etter § 1,</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/2/ledd/1/punkt/2/" id="kapittel-1-paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/2/ledd/1/punkt/2/ledd/1/" id="kapittel-1-paragraf-2-ledd-1-punkt-2-ledd-1">som ikke bor fast på Svalbard eller har sitt faste arbeid på Svalbard, og som under sitt opphold der med skjellig grunn mistenkes for overtredelse av lov eller bestemmelser gitt i medhold av lov som gjelder for Svalbard,</article></article></li><li data-li-identifier="c)" data-name="c)"><article class="listArticle" data-absoluteaddress="/kapittel/1/paragraf/2/ledd/1/punkt/3/" id="kapittel-1-paragraf-2-ledd-1-punkt-3"><span class="data-originalId">c)</span><article class="legalP" data-absoluteaddress="/kapittel/1/paragraf/2/ledd/1/punkt/3/ledd/1/" id="kapittel-1-paragraf-2-ledd-1-punkt-3-ledd-1">når han tidligere er straffedømt for overtredelser av lov eller bestemmelser gitt i medhold av lov som gjelder for Svalbard, og det er grunn til å frykte for at han vil komme til å begå nye straffbare handlinger på Svalbard.</article></article></li></ul></article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Utvisning er til hinder for senere innreise til Svalbard. Innreiseforbudet kan gjøres varig eller tidsbegrenset, men ikke for kortere tidsrom enn 2 år. Etter søknad til sysselmannen kan den som er utvist få adgang til Svalbard, men som regel ikke før 2 år er gått fra utreisen.</article></article><article class="legalArticle" data-lovdata-URL="LTI/forskrift/1995-02-03-96/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Inntil beslutning om bortvisning eller utvisning er truffet, kan sysselmannen eller den han gir myndighet pålegge vedkommende å oppholde seg på et bestemt sted eller i et bestemt kvarter. Også etter at slik beslutning er truffet kan tilsvarende pålegg gis i påvente av iverksettelse av beslutningen.</article></article><article class="legalArticle" data-lovdata-URL="LTI/forskrift/1995-02-03-96/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Den som bortvises eller utvises skal pålegges straks, eller innen en viss frist, å forlate Svalbard. Dersom han nekter å etterkomme pålegget, skal han føres ut. Han plikter å betale utgiftene ved dette, og for opphold som er besluttet i henhold til § 3. Dersom den som blir utvist eller bortvist er i besittelse av pengemidler, skal sysselmannen eller den han gir myndighet før transporten sikre seg det nødvendige beløp til dekning av utgifter som nevnt.</article></article><article class="legalArticle" data-lovdata-URL="LTI/forskrift/1995-02-03-96/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Beslutning om bortvisning etter § 1 eller utvisning etter § 2 kan påklages til Justisdepartementet. Klagen har ikke oppsettende virkning med mindre dette blir besluttet i samsvar med forvaltningsloven § 42.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-02-03-96/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft straks. Forskrift av 9. juli 1976 nr. 5 om avvisning og utvisning av personer fra Svalbard oppheves.</article></section></main></body></html>