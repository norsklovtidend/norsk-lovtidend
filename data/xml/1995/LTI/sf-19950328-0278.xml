<!DOCTYPE html><html lang="no"><head><title>Forskrift om tilvirkning, innførsel, utførsel og bruk av tetraklormetan (karbontetraklorid).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1995-03-28-278</dd><dt class="dokid">DokumentID</dt><dd class="dokid">LTI/forskrift/1995-03-28-278</dd><dt class="ministry">Departement</dt><dd class="ministry"><ul><li>Miljøverndepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 6</dd><dt class="dateInForce">I kraft fra</dt><dd class="dateInForce">1995-03-28, 1995-07-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1976-06-11-79/§4</li><li>lov/1981-03-13-6/§9</li><li>forskrift/1990-09-07-730</li><li>forskrift/1983-07-08-1245</li></ul></dd><dt class="dateOfPublication">Kunngjort</dt><dd class="dateOfPublication">1995-04-28</dd><dt class="title">Tittel</dt><dd class="title">Forskrift om tilvirkning, innførsel, utførsel og bruk av tetraklormetan (karbontetraklorid).</dd><dt class="miscInformation">Annet om dokumentet</dt><dd class="miscInformation">Fastsatt av Miljøverndepartementet 28. mars 1995 med hjemmel i lov av 11. juni 1976 nr. 79 om kontroll med produkter og forbrukertjenester (produktkontrolloven) § 4 første ledd, jfr. kgl.res. av 7. september 1990 nr. 730 om delegering av myndighet etter lov om produktkontroll, og lov av 13. mars 1981 nr. 6 om vern mot forurensninger og om avfall (forurensningsloven) § 9 første ledd, jfr. kgl.res. av 8. juli 1983.</dd><dt class="refid">RefID</dt><dd class="refid">forskrift/1995-03-28-278</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om tilvirkning, innførsel, utførsel og bruk av tetraklormetan (karbontetraklorid).<ul class="tocSubUl"><li>§ 1. Hva forskriften regulerer</li><li>§ 2. Formål</li><li>§ 3. Forbud mot tilvirking, innførsel, utførsel og bruk av tetraklormetan og tetraklormetan-holdige produkter</li><li>§ 4. Unntak</li><li>§ 5. Tilsyn</li><li>§ 6. Klage</li><li>§ 7. Forurensningsgebyr/tvangsmulkt</li><li>§ 8. Straff</li><li>§ 9. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1995-03-28-278" id="dokument"><h1>Forskrift om tilvirkning, innførsel, utførsel og bruk av tetraklormetan (karbontetraklorid).</h1><article class="legalArticle" data-lovdata-URL="LTI/forskrift/1995-03-28-278/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Hva forskriften regulerer</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Forskriften fastsetter regler for tilvirkning, innførsel, utførsel og bruk av tetraklormetan og produkter som inneholder tetraklormetan.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften regulerer ikke tilvirkning av tetraklormetan som oppstår ved tilvirkning av andre kjemiske produkter. Forskriften regulerer heller ikke tetraklormetan som dannes som forurensning ved forbrenning. Avfall som inneholder tetraklormetan skal behandles i henhold til forskrift om spesialavfall av 19. mai 1994 nr. 362.</article></article><article class="legalArticle" data-lovdata-URL="LTI/forskrift/1995-03-28-278/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Formål</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Formålet med denne forskriften er å forebygge utslipp av tetraklormetan som fører til nedbrytning av ozonlaget i stratosfæren og å forebygge andre miljø- og helseskader av tetraklormetan.</article></article><article class="legalArticle" data-lovdata-URL="LTI/forskrift/1995-03-28-278/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Forbud mot tilvirking, innførsel, utførsel og bruk av tetraklormetan og tetraklormetan-holdige produkter</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det er forbudt å tilvirke, innføre og utføre tetraklormetan som ren vare. Det er også forbudt å tilvirke, innføre og utføre produkter som inneholder 0,1 vektprosent eller mer tetraklormetan.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Det er forbudt å bruke tetraklormetan som ren vare. Det er også forbudt å bruke produkter som inneholder 0,1 vektprosent eller mer tetraklormetan. Forbudet omfatter ikke bruk av tetraklormetan som råvare i tilvirkning av kjemikalier dersom tetraklormetan fullstendig omdannes kjemisk i prosessen. Slik bruk av tetraklormetan skal meldes til Statens forurensningstilsyn, som kan stille nærmere krav til slik bruk.</article></article><article class="legalArticle" data-lovdata-URL="LTI/forskrift/1995-03-28-278/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Unntak</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Statens forurensningstilsyn kan, i særlige tilfeller, ved enkeltvedtak eller forskrift gjøre unntak fra forbudene i § 3, og herunder sette de vilkår som finnes påkrevet for å motvirke skade eller ulempe.</article></article><article class="legalArticle" data-lovdata-URL="LTI/forskrift/1995-03-28-278/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Tilsyn</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Statens forurensningstilsyn eller den Miljøverndepartementet bemyndiger fører tilsyn med at denne forskriften og vedtak truffet i medhold av forskriften følges.</article></article><article class="legalArticle" data-lovdata-URL="LTI/forskrift/1995-03-28-278/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Klage</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Vedtak truffet i medhold av denne forskriften kan påklages til Miljøverndepartementet.</article></article><article class="legalArticle" data-lovdata-URL="LTI/forskrift/1995-03-28-278/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Forurensningsgebyr/tvangsmulkt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For å sikre at bestemmelsene i denne forskriften eller vedtak truffet i medhold av forskriften blir overholdt, kan Statens forurensningstilsyn fastsette forurensningsgebyr i medhold av forurensningsloven § 73, eller tvangsmulkt i medhold av produktkontrolloven § 13.</article></article><article class="legalArticle" data-lovdata-URL="LTI/forskrift/1995-03-28-278/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Straff</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved overtredelse av denne forskriften eller vedtak truffet i medhold av forskriften, kommer forurensningsloven kap. 10 eller produktkontrolloven § 12, jfr. straffelovens § 48 a, til anvendelse, dersom forholdet ikke går under strengere straffebestemmelser.</article></article><article class="legalArticle" data-lovdata-URL="LTI/forskrift/1995-03-28-278/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Med unntak av § 3, annet ledd, trer forskriften i kraft straks. § 3, annet ledd om bruk av tetraklormetan trer i kraft 1. juli 1995.</article></article></main></body></html>