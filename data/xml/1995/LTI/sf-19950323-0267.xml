<!DOCTYPE html><html lang="no"><head><title>Forskrift om unntak fra konsesjonsplikt for finansinstitusjoners mv personregistre i saker om hvitvasking av penger.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1995-03-23-267</dd><dt class="dokid">DokumentID</dt><dd class="dokid">LTI/forskrift/1995-03-23-267</dd><dt class="ministry">Departement</dt><dd class="ministry"><ul><li>Justis- og politidepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 6</dd><dt class="dateInForce">I kraft fra</dt><dd class="dateInForce">1995-05-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1978-06-09-48/§9</li><li>lov/1978-06-09-48/§7</li><li>forskrift/1979-12-21-7</li></ul></dd><dt class="dateOfPublication">Kunngjort</dt><dd class="dateOfPublication">1995-04-28</dd><dt class="title">Tittel</dt><dd class="title">Forskrift om unntak fra konsesjonsplikt for finansinstitusjoners mv personregistre i saker om hvitvasking av penger.</dd><dt class="miscInformation">Annet om dokumentet</dt><dd class="miscInformation">Fastsatt av Justis- og politidepartementet 23. mars 1995 med hjemmel i lov av 9. juni 1978 nr. 48 om personregistre mm § 9 annet ledd og § 7 femte ledd, jfr. kgl.res. av 21. desember 1979 nr. 7.</dd><dt class="refid">RefID</dt><dd class="refid">forskrift/1995-03-23-267</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om unntak fra konsesjonsplikt for finansinstitusjoners mv personregistre i saker om hvitvasking av penger.<ul class="tocSubUl"><li>§ 1. Unntak fra konsesjonsplikt</li><li>§ 2. Bruk av registeret</li><li>§ 3. Registeransvarlig</li><li>§ 4. Innsynsrett</li><li>§ 5. Sikring</li><li>§ 6. Utlevering</li><li>§ 7. Kobling</li><li>§ 8. Anonymisering eller sletting</li><li>§ 9. Straff</li><li>§ 10. Ikraftsetting</li></ul></li></ul></dd></dl></header><main class="documentBody" data-lovdata-URL="LTI/forskrift/1995-03-23-267" id="dokument"><h1>Forskrift om unntak fra konsesjonsplikt for finansinstitusjoners mv personregistre i saker om hvitvasking av penger.</h1><article class="legalArticle" data-lovdata-URL="LTI/forskrift/1995-03-23-267/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Unntak fra konsesjonsplikt</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gjelder for institusjoner som er regulert av finansieringsvirksomhetsloven § 2-17, jf. § 2-1.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Institusjoners personregistre til bruk i forbindelse med pålagt undersøkelses- og rapporteringsplikt etter finansieringsvirksomhetsloven § 2-17, jf. forskrift 7. februar 1994 nr. 118 om legitimasjonskontroll og tiltak mot hvitvasking av penger § 8 femte ledd, unntas fra konsesjonsplikt etter personregisterloven § 9 første ledd. Registeret skal bare inneholde opplysninger som fremkommer ved institusjonens undersøkelser etter finansieringsvirksomhetsloven § 2-17.</article></article><article class="legalArticle" data-lovdata-URL="LTI/forskrift/1995-03-23-267/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Bruk av registeret</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Registeret må ikke brukes til andre formål enn det som følger av finansieringsvirksomhetsloven § 2-17 og tilhørende forskrifter. Annen bruk av registeret krever samtykke fra den opplysningen gjelder eller hjemmel i lov.</article></article><article class="legalArticle" data-lovdata-URL="LTI/forskrift/1995-03-23-267/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Registeransvarlig</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Det skal utpekes en registeransvarlig i hver institusjon. Den registeransvarlige bør i alminnelighet være den særlig utpekte person som etter forskrift 7. februar 1994 nr. 118 om legitimasjonskontroll og tiltak mot hvitvasking av penger § 8 sjette ledd skal påse at kontroll- og kommunikasjonsrutiner er etablert og blir fulgt.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Den registeransvarlige er ansvarlig for at reglene i personregisterloven og i denne forskrift blir fulgt.</article></article><article class="legalArticle" data-lovdata-URL="LTI/forskrift/1995-03-23-267/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Innsynsrett</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Innsynsretten etter personregisterloven § 7 gjelder ikke for registre opprettet i medhold av denne forskrift.</article></article><article class="legalArticle" data-lovdata-URL="LTI/forskrift/1995-03-23-267/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Sikring</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Ingen skal ha tilgang til personopplysninger i registeret uten å være autorisert til det. Autorisasjonen skal spesifisere hvilke typer rådighet (lese-, skrive-, endre-, sletterådighet m.v.) vedkommende er gitt. Autorisasjon kan bare gis den som har tjenestlige behov for det. Autorisasjonen skal bare gjelde de funksjoner vedkommende har tjenestlig behov for.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Autorisert personell skal undertegne særskilt taushetserklæring. Erklæringen skal oppbevares av den registeransvarlige.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Den registeransvarlige skal etablere og oppfølge følgende sikringsregler:<ul class="defaultList"><li data-li-identifier="1." data-name="1."><article class="listArticle" data-absoluteaddress="/paragraf/5/ledd/3/punkt/1/" id="paragraf-5-ledd-3-punkt-1"><span class="data-originalId">1.</span><article class="legalP" data-absoluteaddress="/paragraf/5/ledd/3/punkt/1/ledd/1/" id="paragraf-5-ledd-3-punkt-1-ledd-1"><i>Tilgangskontroll.</i> Det skal gjennomføres tilgangskontroll overfor brukere av registeret. Kontrollen skal avvise forsøk på tilgang fra uautoriserte brukere. Enhver tilgang eller forsøk på tilgang til registeret skal logges. Registeret skal ikke føres i et EDB-system som også brukes av personer uten lovlig tilgang til registeret.</article></article></li><li data-li-identifier="2." data-name="2."><article class="listArticle" data-absoluteaddress="/paragraf/5/ledd/3/punkt/2/" id="paragraf-5-ledd-3-punkt-2"><span class="data-originalId">2.</span><article class="legalP" data-absoluteaddress="/paragraf/5/ledd/3/punkt/2/ledd/1/" id="paragraf-5-ledd-3-punkt-2-ledd-1"><i>Datakvalitet.</i> Det skal etableres rutiner for kontroll av opplysninger og relasjoner mellom opplysninger som skal sikre at data er korrekte, komplette og aktuelle.</article></article></li><li data-li-identifier="3." data-name="3."><article class="listArticle" data-absoluteaddress="/paragraf/5/ledd/3/punkt/3/" id="paragraf-5-ledd-3-punkt-3"><span class="data-originalId">3.</span><article class="legalP" data-absoluteaddress="/paragraf/5/ledd/3/punkt/3/ledd/1/" id="paragraf-5-ledd-3-punkt-3-ledd-1"><i>Tilgjengelighet.</i> Det skal gjennomføres tiltak som sikrer at registre og opplysninger er tilgjengelige når det er behov for dem. Kopi av opplysninger og annet nødvendig materiale skal sikres med tanke på rekonstruksjon etter tap av data.</article></article></li></ul></article></article><article class="legalArticle" data-lovdata-URL="LTI/forskrift/1995-03-23-267/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Utlevering</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Personopplysninger kan bare utleveres til Økokrim og til Kredittilsynet for ivaretagelse av tilsynspliktene etter lov 7. desember 1956 nr. 1 om tilsynet for kredittinstitusjoner, forsikringsselskaper og verdipapirhandel m.v. (Kredittilsynet).</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">Den registeransvarlige skal påse at all kommunikasjon med Økokrim og Kredittilsynet skjer på betryggende måte.</article><article class="legalP" data-absoluteaddress="/paragraf/6/ledd/3/" id="paragraf-6-ledd-3">Ved oversendelse pr. post skal postsendingen være registrert. Ved elektronisk overføring av opplysninger, herunder oversendelse med telefaks, skal opplysningene krypteres. Når saken haster, kan oversendelse uten kryptering likevel skje dersom betryggende rutiner følges slik at bare autorisert personell kan sende og motta opplysningene.</article><article class="legalP" data-absoluteaddress="/paragraf/6/ledd/4/" id="paragraf-6-ledd-4">All oversendelse av opplysninger må logges og det skal opprettes rutiner som bekrefter at opplysningene er kommet frem og at de er sendt av autorisert personell.</article></article><article class="legalArticle" data-lovdata-URL="LTI/forskrift/1995-03-23-267/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Kobling</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Elektronisk samkjøring av registeret med andre personregistre i eller utenfor finansinstitusjonen er ikke tillatt uten når dette har hjemmel i lov.</article></article><article class="legalArticle" data-lovdata-URL="LTI/forskrift/1995-03-23-267/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Anonymisering eller sletting</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Den registeransvarlige har ansvaret for at personopplysninger som ikke lenger har betydning blir anonymisert eller slettet, jf. personregisterloven § 8.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">For opplysninger som er oversendt Økokrim, gjelder forskrift 7. februar 1994 nr. 118 om legitimasjonskontroll og tiltak mot hvitvasking av penger § 12 første ledd tilsvarende.</article></article><article class="legalArticle" data-lovdata-URL="LTI/forskrift/1995-03-23-267/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Straff</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Med bøter eller fengsel inntil ett år eller begge deler straffes den som forsettlig eller uaktsomt overtrer denne forskrift.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">Medvirkning straffes på samme måte.</article></article><article class="legalArticle" data-lovdata-URL="LTI/forskrift/1995-03-23-267/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikraftsetting</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Forskriften trer i kraft 1. mai 1995.</article></article></main></body></html>