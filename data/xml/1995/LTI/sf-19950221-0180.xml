<!DOCTYPE html><html lang="no"><head><title>Forskrift om regnskapsføring for billedkunstnere.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:34</dd><dt class="legacyID">Datokode</dt><dd class="legacyID">FOR-1995-02-21-180</dd><dt class="dokid">DokumentID</dt><dd class="dokid">LTI/forskrift/1995-02-21-180</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 4</dd><dt class="dateInForce">I kraft fra</dt><dd class="dateInForce">Inntektsåret 1995</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1980-06-13-24/§5-2</li><li>forskrift/1989-02-03-74</li></ul></dd><dt class="dateOfPublication">Kunngjort</dt><dd class="dateOfPublication">1995-03-15</dd><dt class="title">Tittel</dt><dd class="title">Forskrift om regnskapsføring for billedkunstnere.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 21. februar 1995 med hjemmel i lov av 13. juni 1980 nr. 24 om ligningsforvaltning § 5-2 og kgl.res. av 3. februar 1989 nr. 74.</dd><dt class="refid">RefID</dt><dd class="refid">forskrift/1995-02-21-180</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regnskapsføring for billedkunstnere.<ul class="tocSubUl"><li>§ 1. Forskriftens virkeområde</li><li>§ 2. Regnskapsplikt</li><li>§ 3. Spesifikasjons- og legitimasjonskrav</li><li>§ 4. Periodisering og årsoppgjør</li><li>§ 5. Oppbevaring</li><li>§ 6. Ikrafttredelse og overgangsregel</li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-21-180" id="dokument"><h1>Forskrift om regnskapsføring for billedkunstnere.</h1><article class="legalArticle" data-lovdata-URL="LTI/forskrift/1995-02-21-180/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Forskriftens virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for personer som driver næringsvirksomhet med produksjon av kunstverk som angitt i lov av 19. juni 1969 nr. 66 om merverdiavgift § 5 nr. 1 bokstav a), og som ikke driver annen næringsvirksomhet.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Dersom kunstneren også driver annen næringsvirksomhet, eller kunstnervirksomheten blir drevet i en selskapsform som nevnt i lov av 13. mai 1977 nr. 35 om regnskapsplikt m.v. (regnskapsloven) § 1 annet ledd, gjelder regnskapslovens regler for kunstnervirksomheten, og ikke bestemmelsene i denne forskrift.</article></article><article class="legalArticle" data-lovdata-URL="LTI/forskrift/1995-02-21-180/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Regnskapsplikt</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Næringsdrivende som nevnt i § 1 skal føre regnskap etter reglene i denne forskrift.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Regnskapet skal føres her i landet i norsk mynt og på norsk språk.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Regnskapsføringen skal innrettes slik at de krav som stilles til spesifikasjon m.v. i fastsatt næringsoppgave kan tilfredsstilles.</article></article><article class="legalArticle" data-lovdata-URL="LTI/forskrift/1995-02-21-180/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Spesifikasjons- og legitimasjonskrav</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Alle posteringer skal være legitimert med bilag. Ved hjelp av henvisninger skal alle poster lett kunne følges fra legitimasjon fram til næringsoppgaven. Det skal likeledes på en lett kontrollerbar måte være mulig med utgangspunkt i næringsoppgaven å finne tilbake til legitimasjonen for de enkelte poster.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Inntekter skal være legitimert med gjenpart av forhåndsnummererte salgsdokumenter.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">Inntekter og kostnader skal spesifiseres for hver inntekts- og kostnadsart i henhold til næringsoppgaven, slik at tallene i næringsoppgaven på en enkel måte kan gjenfinnes i regnskapet.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">I forbindelse med årsoppgjøret skal det utarbeides en liste over usolgte ferdige verk og verk under arbeid med en kort beskrivelse (eventuelt tittel) slik at det enkelte verk kan identifiseres. Det skal ikke foretas noen verdsettelse av lageret på denne listen. Råvarer kan unnlates oppført på slik liste.</article></article><article class="legalArticle" data-lovdata-URL="LTI/forskrift/1995-02-21-180/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Periodisering og årsoppgjør</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Årsoppgjøret kan utgjøres av grunnlaget for, eller kopi av næringsoppgaven.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Ved beregningen av næringsinntekten skal skatteloven § 50 annet ledd femte punktum a og b samt tredje til femte ledd legges til grunn. Kostnader til kjøp av varer som skal anvendes i produksjonen kan likevel utgiftsføres direkte. For øvrig skal skattelovens regler om fastsettelse av alminnelig inntekt, herunder periodiseringsregler, følges. Videre skal øvrige regler om beregning av skattepliktig nettoinntekt, herunder periodiseringsregler, følges. Således medtas opptjente inntekter og påløpte kostnader, selv om de ikke er betalt.</article></article><article class="legalArticle" data-lovdata-URL="LTI/forskrift/1995-02-21-180/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Oppbevaring</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Alt regnskapsmateriale, herunder regnskapsbøker, bilag, vareopptellingslister, kontrakter, korrespondanse og andre dokumenter som kan legitimere regnskapsføringen skal oppbevares her i landet i 10 år etter utgangen av vedkommende regnskapsår.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Skattedirektoratet kan ved forskrift eller enkeltvedtak frita for plikten til oppbevaring eller fastsette en kortere oppbevaringstid samt gi adgang til at regnskapsføringen kan foretas i utlandet, i utenlandsk mynt og på annet språk enn norsk.</article></article><article class="legalArticle" data-lovdata-URL="LTI/forskrift/1995-02-21-180/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Ikrafttredelse og overgangsregel</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Forskriften trer i kraft med virkning fra og med inntektsåret 1995.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">For inntektsåret 1994 gjelder forskriftens bestemmelser om næringsoppgave og om oppbevaring m.v. av bilag.</article></article></main></body></html>