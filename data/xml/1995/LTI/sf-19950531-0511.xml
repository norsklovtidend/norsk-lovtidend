<!DOCTYPE html><html lang="no"><head><title>Forskrift om opplysningsplikt, gransking, bevissikring og behandling av overskuddsinformasjon.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:49</dd><dt class="legacyID">Datokode</dt><dd class="legacyID">FOR-1995-05-31-511</dd><dt class="dokid">DokumentID</dt><dd class="dokid">LTI/forskrift/1995-05-31-511</dd><dt class="ministry">Departement</dt><dd class="ministry"><ul><li>Administrasjonsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 10</dd><dt class="dateInForce">I kraft fra</dt><dd class="dateInForce">1995-05-31</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1993-06-11-65/§6-1</li><li>lov/1993-06-11-65/§6-2</li><li>forskrift/1993-11-12-1022</li></ul></dd><dt class="dateOfPublication">Kunngjort</dt><dd class="dateOfPublication">1995-06-23</dd><dt class="title">Tittel</dt><dd class="title">Forskrift om opplysningsplikt, gransking, bevissikring og behandling av overskuddsinformasjon.</dd><dt class="miscInformation">Annet om dokumentet</dt><dd class="miscInformation">Fastsatt av Administrasjonsdepartementet 31. mai 1995 med hjemmel i lov av 11. juni 1993 nr. 65 om konkurranse i ervervsvirksomhet (konkurranseloven) § 6-1 sjette ledd og § 6-2 femte ledd jfr. § 6-2 annet ledd og kgl.res. 12. november 1993 nr. 1022.</dd><dt class="refid">RefID</dt><dd class="refid">forskrift/1995-05-31-511</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om opplysningsplikt, gransking, bevissikring og behandling av overskuddsinformasjon.<ul class="tocSubUl"><li>1. Forskriftens virkeområde<ul class="tocSubUl"><li>§ 1.</li></ul></li><li>2. Opplysningsplikt, gransking og bevissikring<ul class="tocSubUl"><li>§ 2.</li><li>§ 3.</li><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>3. Behandling av overskuddsinformasjon<ul class="tocSubUl"><li>§ 9.</li><li>§ 10.</li><li>§ 11.</li><li>§ 12.</li><li>§ 13.</li><li>§ 14.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-05-31-511" id="dokument"><h1>Forskrift om opplysningsplikt, gransking, bevissikring og behandling av overskuddsinformasjon.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-05-31-511/KAPITTEL_1" data-partID="k1"><h2>1. Forskriftens virkeområde</h2><article class="legalArticle" data-lovdata-URL="LTI/forskrift/1995-05-31-511/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Denne forskrift gjelder for Konkurransetilsynets kontroll med etterlevelsen av forbud eller påbud i konkurranseloven eller vedtak i medhold av loven.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-05-31-511/KAPITTEL_2" data-partID="k2"><h2>2. Opplysningsplikt, gransking og bevissikring</h2><article class="legalArticle" data-lovdata-URL="LTI/forskrift/1995-05-31-511/§2" data-name="§2" data-partID="§2" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Det kan gjennomføres kontroll med hjemmel i konkurranseloven §§ 6-1 eller 6-2. Ved kontroller etter konkurranseloven § 6-1 kan Konkurransetilsynet kreve opplysninger og at den kontrollerte utleverer dokumenter på stedet.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Konkurransetilsynet kan etter konkurranseloven § 6-2 gjennomføre bevissikring ved selv å søke etter bevis.</article></article><article class="legalArticle" data-lovdata-URL="LTI/forskrift/1995-05-31-511/§3" data-name="§3" data-partID="§3" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Konkurransetilsynets tjenestemenn skal på kontrollstedet legitimere seg, angi hjemmelen for kontrollen og redegjøre for formålet. Det skal føres protokoll. Konkurransetilsynets protokollskjema skal benyttes og gjennomgås. Protokollen skal undertegnes av en representant fra den kontrollerte og en representant fra Konkurransetilsynet. Det skal videre opplyses om retten til å ha et vitne tilstede under kontrollen, jf. forvaltningsloven § 15 annet ledd.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Ved pålegg om å gi opplysninger eller ved utlevering av dokumenter for gransking etter konkurranseloven § 6-1 skal det opplyses om klageadgangen etter forvaltningsloven §§ 14 og 15 fjerde ledd. Det skal redegjøres for fristen til å fremsette klage, som er straks dersom vedkommende er til stede, og ellers innen tre dager.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Ved bevissikring etter konkurranseloven § 6-2 skal forhørsrettens beslutning leses opp eller forevises, jf. straffeprosessloven § 200. Det skal opplyses om at forhørsrettens beslutning kan påkjæres av enhver som avgjørelsen rammer, jf. straffeprosessloven § 377, og at kjæremålet ikke har oppsettende virkning, jf. konkurranseloven § 6-2 annet ledd. Det skal opplyses om kjæremålsfristen som er 14 dager, jf. straffeprosessloven § 379.</article></article><article class="legalArticle" data-lovdata-URL="LTI/forskrift/1995-05-31-511/§4" data-name="§4" data-partID="§4" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Dersom det ikke er tid til å avvente rettens beslutning om bevissikring, kan Konkurransetilsynet med hjemmel i konkurranseloven § 6-2 kreve at politiet avstenger de områder der bevisene kan være, inntil rettens beslutning foreligger. Konkurransetilsynet kan også etter konkurranseloven § 6-2 kreve bistand av politiet til å iverksette beslutning om bevissikring. Anmodning om politiets medvirkning kan foretas når dette er godkjent av Konkurransetilsynets direktør eller den han har gitt fullmakt.</article></article><article class="legalArticle" data-lovdata-URL="LTI/forskrift/1995-05-31-511/§5" data-name="§5" data-partID="§5" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Gransking som Konkurransetilsynet foretar, består normalt i å gå gjennom og lese dokumenter, enten på kontrollstedet eller på Konkurransetilsynets kontorsted. Granskingsadgangen omfatter alle typer forretningsdokumenter, møtereferater og andre nedtegnelser, samt adgang til maskinelt lagrede opplysninger. Dokumenter eller andre eiendeler av personlig art må bare gjennomgås så langt det er nødvendig for å bringe på det rene om de har interesse for saken.</article><article class="legalP" data-absoluteaddress="/kapittel/2/paragraf/4/ledd/2/" id="kapittel-2-paragraf-4-ledd-2">Dokumenter som faller inn under unntaket i konkurranseloven § 6-2 annet ledd siste punktum, kan gjennomgås så langt det er nødvendig for å bringe på det rene om de er unntatt fra bevissikring.</article></article><article class="legalArticle" data-lovdata-URL="LTI/forskrift/1995-05-31-511/§6" data-name="§6" data-partID="§6" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Dokumenter eller annet som blir tatt med fra den kontrollerte med hjemmel i konkurranseloven §§ 6-1 eller 6-2, skal opptegnes nøyaktig og merkes på en slik måte at forveksling unngås, jf. straffeprosessloven § 207. Dette gjelder også når det blir tatt kopi av dokumenter på kontrollstedet.</article><article class="legalP" data-absoluteaddress="/kapittel/2/paragraf/5/ledd/2/" id="kapittel-2-paragraf-5-ledd-2">Det skal gis kvittering for gjenstander og originaldokumenter til den kontrollerte.</article></article><article class="legalArticle" data-lovdata-URL="LTI/forskrift/1995-05-31-511/§7" data-name="§7" data-partID="§7" data-absoluteaddress="/kapittel/2/paragraf/6/" id="kapittel-2-paragraf-6"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/6/ledd/1/" id="kapittel-2-paragraf-6-ledd-1">Dokumenter som er utlevert etter konkurranseloven § 6-1, og der den nærmere gransking skal foretas på Konkurransetilsynets kontorsted, skal returneres så snart som mulig mot kvittering.</article></article><article class="legalArticle" data-lovdata-URL="LTI/forskrift/1995-05-31-511/§8" data-name="§8" data-partID="§8" data-absoluteaddress="/kapittel/2/paragraf/7/" id="kapittel-2-paragraf-7"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/7/ledd/1/" id="kapittel-2-paragraf-7-ledd-1">Dokumenter som er tatt med hjemmel i konkurranseloven § 6-2 om bevissikring, skal returneres når det ikke lenger er behov for bevissikringen. Dette gjelder senest når saken er endelig avgjort, jf. straffeprosessloven § 213. Har den kontrollerte på et tidligere tidspunkt behov for dokumenter som Konkurransetilsynet har bevissikret med hjemmel i konkurranseloven § 6-2, skal Konkurransetilsynet levere dokumentet tilbake med mindre det vil kunne være til skade med sikte på den videre behandling av saken. Alternativt kan den kontrollerte med de samme begrensninger gis en kopi.</article><article class="legalP" data-absoluteaddress="/kapittel/2/paragraf/7/ledd/2/" id="kapittel-2-paragraf-7-ledd-2">Spørsmålet om en bevissikring skal opprettholdes kan på ethvert tidspunkt prøves for forhørsretten av enhver som avgjørelsen rammer. Konkurransetilsynet skal sørge for at den som omfattes av bevissikringen blir gjort kjent med adgangen til slik rettslig prøving, jf. straffeprosessloven § 208.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-05-31-511/KAPITTEL_3" data-partID="k3"><h2>3. Behandling av overskuddsinformasjon</h2><article class="legalArticle" data-lovdata-URL="LTI/forskrift/1995-05-31-511/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Med overskuddsinformasjon menes i denne forskrift opplysninger om forhold som ikke har noen tilknytning til Konkurransetilsynets gjøremål etter konkurranseloven § 2-2 a-d.</article></article><article class="legalArticle" data-lovdata-URL="LTI/forskrift/1995-05-31-511/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Så langt det er praktisk mulig skal dokumenter gjennomgås på kontrollstedet med sikte på å unngå at det tas med overskuddsinformasjon.</article></article><article class="legalArticle" data-lovdata-URL="LTI/forskrift/1995-05-31-511/§11" data-name="§11" data-partID="§11" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Dokumenter som inneholder overskuddsinformasjon, skal returneres til den kontrollerte straks dets innhold er brakt på det rene. Eventuelle kopier tatt av Konkurransetilsynet skal makuleres. Dette gjelder likevel ikke dersom dokumentet inneholder både overskuddsinformasjon og opplysninger Konkurransetilsynet har bruk for ved utøvelsen av sine gjøremål etter konkurranseloven, og opplysningene ikke kan skilles fra hverandre uten at dokumentets innhold blir endret eller kan misforstås.</article></article><article class="legalArticle" data-lovdata-URL="LTI/forskrift/1995-05-31-511/§12" data-name="§12" data-partID="§12" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Overskuddsinformasjon som inneholder opplysninger om mulige lovovertredelser, kan bare gjøres kjent for påtalemyndighetene eller vedkommende kontrollmyndighet når det foreligger skjellig grunn til mistanke om særlig grove lovovertredelser, og det antas å være et særlig behov for en offentlig reaksjon.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Avgjørelsen om å oversende slike opplysninger tas av Konkurransetilsynets direktør.</article></article><article class="legalArticle" data-lovdata-URL="LTI/forskrift/1995-05-31-511/§13" data-name="§13" data-partID="§13" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Dersom innhentede dokumenter inneholder overskuddsinformasjon eller ved tvil om de inneholder slik informasjon, skal tilgangen til disse i størst mulig grad begrenses internt i Konkurransetilsynet. Opplysningene bør ikke gjøres kjent for andre enn de som skal delta i den videre behandling av saken.</article></article><article class="legalArticle" data-lovdata-URL="LTI/forskrift/1995-05-31-511/§14" data-name="§14" data-partID="§14" data-absoluteaddress="/kapittel/3/paragraf/6/" id="kapittel-3-paragraf-6"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/3/paragraf/6/ledd/1/" id="kapittel-3-paragraf-6-ledd-1">Forskriften trer i kraft straks.</article></article></section></main></body></html>