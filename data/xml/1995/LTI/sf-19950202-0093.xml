<!DOCTYPE html><html lang="no"><head><title>Forskrift om regulering av deltakelsen i fisket ved Øst-Grønland i Grønlands fiskerisone (ICES-områdene XIV og Va).</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:24</dd><dt class="legacyID">Datokode</dt><dd class="legacyID">FOR-1995-02-02-93</dd><dt class="dokid">DokumentID</dt><dd class="dokid">LTI/forskrift/1995-02-02-93</dd><dt class="ministry">Departement</dt><dd class="ministry"><ul><li>Fiskeridepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 2</dd><dt class="dateInForce">I kraft fra</dt><dd class="dateInForce">1995-02-02</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1972-06-16-57/§6</li><li>lov/1972-06-16-57/§8</li><li>lov/1983-06-03-40/§4</li><li>lov/1983-06-03-40/§5</li><li>lov/1983-06-03-40/§9</li><li>forskrift/1993-10-29-955</li></ul></dd><dt class="dateOfPublication">Kunngjort</dt><dd class="dateOfPublication">1995-02-17</dd><dt class="title">Tittel</dt><dd class="title">Forskrift om regulering av deltakelsen i fisket ved Øst-Grønland i Grønlands fiskerisone (ICES-områdene XIV og Va).</dd><dt class="miscInformation">Annet om dokumentet</dt><dd class="miscInformation">Fastsatt av Fiskeridepartementet 2. februar 1995 med hjemmel i lov av 16. juni 1972 nr. 57 om regulering av deltakelsen i fisket § 6 og § 8, jfr. kgl.res. av 29. oktober 1993 nr. 955, og lov av 3. juni 1983 nr. 40 om saltvannsfiske m.v. § 4, § 5 og § 9.</dd><dt class="refid">RefID</dt><dd class="refid">forskrift/1995-02-02-93</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om regulering av deltakelsen i fisket ved Øst-Grønland i Grønlands fiskerisone (ICES-områdene XIV og Va).<ul class="tocSubUl"><li>§ 1. Virkeområde</li><li>§ 2. Deltakelse</li><li>§ 3. Rapportering</li><li>§ 4. Oppgaveplikt</li><li>§ 5. Forbud mot fiske</li><li>§ 6. Reguleringsfullmakter</li><li>§ 7. Straffebestemmelse</li><li>§ 8. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-02-93" id="dokument"><h1>Forskrift om regulering av deltakelsen i fisket ved Øst-Grønland i Grønlands fiskerisone (ICES-områdene XIV og Va).</h1><article class="legalArticle" data-lovdata-URL="LTI/forskrift/1995-02-02-93/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gjelder for området ved Øst-Grønland i Grønlands fiskerisone (ICES-områdene XIV og Va).</article></article><article class="legalArticle" data-lovdata-URL="LTI/forskrift/1995-02-02-93/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Deltakelse</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Ingen må drive i det området som er beskrevet i § 1 uten på forhånd å ha registrert vedkommende fartøy hos Fiskeridirektøren. Registreringen gjelder for ett år om gangen.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Fartøy som ikke har drevet fiske ved Øst-Grønland i de senere år, kan nektes registrering. Det kan også nektes registrering av andre grunner, når dette er nødvendig for å gjennomføre et rasjonelt fiske.</article><article class="legalP" data-absoluteaddress="/paragraf/2/ledd/3/" id="paragraf-2-ledd-3">Fartøy som er registrert etter første ledd, kan strykes i registeret, når vedkommende ikke oppfyller de fastsatte vilkår, overtrer lov og forskrifter eller ikke deltar i fisket i det område som beskrevet i § 1 innen de fastsatte frister.</article></article><article class="legalArticle" data-lovdata-URL="LTI/forskrift/1995-02-02-93/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Rapportering</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Ethvert fartøy som driver fiske i det område som er beskrevet i § 1 skal sende ukentlige meldinger til Fiskeridirektøren om oppfisket fangstkvantum spesifisert på fiskearter, og med angivelse av hvilke deler av dette området fangsten er tatt.</article></article><article class="legalArticle" data-lovdata-URL="LTI/forskrift/1995-02-02-93/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Oppgaveplikt</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Deltakende har plikt til å føre fangstdagbok og innen en måned etter endt tur sende dagboken til Fiskeridirektoratet, jfr. Fiskeridepartementets forskrift av 26. juli 1993 nr. 772 om oppgaveplikt for fiske- og fangstfartøy.</article></article><article class="legalArticle" data-lovdata-URL="LTI/forskrift/1995-02-02-93/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Forbud mot fiske</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Fiskeridirektøren kan forby ethvert fiske i det område eller deler av det område som er beskrevet i § 1, når det foreligger internasjonale avtaler om dette eller når tildelte kvoter er oppfisket.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Fisket kan stoppes midlertidig ved at en årskvote fordeles med mindre kvoter for kortere tidsrom enn ett år.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Fiskeridirektøren kan også bestemme at en kvote kan utnyttes av bestemte redskapstyper.</article></article><article class="legalArticle" data-lovdata-URL="LTI/forskrift/1995-02-02-93/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Reguleringsfullmakter</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Fiskeridirektøren kan fastsette nærmere reguleringsbestemmelser som er nødvendige for å oppnå en hensiktsmessig avvikling av fisket, herunder påmeldingsfrist, siste utseilingsdato, maksimalkvote m.v.</article></article><article class="legalArticle" data-lovdata-URL="LTI/forskrift/1995-02-02-93/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Straffebestemmelse</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Forsettlig eller uaktsom overtredelse av bestemmelse i denne forskrift straffes i henhold til lov av 16. juni 1972 om regulering av deltakelsen i fisket § 11 og lov av 3. juni 1983 nr. 40 om saltvannsfiske m.v. § 53. Medvirkning og forsøk straffes på samme måte.</article></article><article class="legalArticle" data-lovdata-URL="LTI/forskrift/1995-02-02-93/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Denne forskrift trer i kraft straks.</article></article></main></body></html>