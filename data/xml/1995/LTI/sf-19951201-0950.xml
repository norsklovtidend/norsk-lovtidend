<!DOCTYPE html><html lang="no"><head><title>Forskrift om konsesjon for jordstasjon for satellittsamband.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:03</dd><dt class="legacyID">Datokode</dt><dd class="legacyID">FOR-1995-12-01-950</dd><dt class="dokid">DokumentID</dt><dd class="dokid">LTI/forskrift/1995-12-01-950</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 24</dd><dt class="dateInForce">I kraft fra</dt><dd class="dateInForce">1995-12-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1984-11-26-2017</li><li>forskrift/1994-10-14-934</li><li>forskrift/1981-02-27-9914</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li><li>lov/1899-04-29/§3</li><li>forskrift/1987-06-05-461</li></ul></dd><dt class="dateOfPublication">Kunngjort</dt><dd class="dateOfPublication">1995-12-22</dd><dt class="title">Tittel</dt><dd class="title">Forskrift om konsesjon for jordstasjon for satellittsamband.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 1. desember 1995 med hjemmel i lov av 29. april 1899 om Eneret for Staten til Befordring af Meddelelse ved Hjælp af Telegraflinjer og lignende Anlæg (telegrafloven) § 1 og § 3, jfr. kgl.res. av 5. juni 1987 nr. 461, pkt. 2. Jfr. EØS-avtalen vedlegg XIV pkt. 13 (Kdir. 90/388/EØF endret ved Kdir. 94/46/EF).</dd><dt class="refid">RefID</dt><dd class="refid">forskrift/1995-12-01-950</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om konsesjon for jordstasjon for satellittsamband.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Konsesjonsmyndighet</li><li>§ 4. Tildeling av konsesjon</li><li>§ 5. Overdragelse</li><li>§ 6. Endring av navn eller adresse</li><li>§ 7. Krav til jordstasjon</li><li>§ 8. Krav til bruk av jordstasjon</li><li>§ 9. Pålegg om endringer</li><li>§ 10. Beredskapssituasjoner m.v.</li><li>§ 11. Kontroll</li><li>§ 12. Konsesjonsgebyr</li><li>§ 13. Opphør av konsesjon</li><li>§ 14. Dispensasjonsadgang</li><li>§ 15. Klagemyndighet</li><li>§ 16. Straff</li><li>§ 17. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-12-01-950" id="dokument"><h1>Forskrift om konsesjon for jordstasjon for satellittsamband.</h1><article class="legalArticle" data-lovdata-URL="LTI/forskrift/1995-12-01-950/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskrift gir bestemmelser om konsesjon for etablering og bruk av jordstasjon med tilhørende frekvenser for satellittsamband.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Unntatt fra forskriften er jordstasjon som bare mottar signaler.</article><article class="legalP" data-absoluteaddress="/paragraf/1/ledd/3/" id="paragraf-1-ledd-3">Forskriften gjelder for alt område under norsk jurisdiksjon. På Svalbard gjelder forskriften i den utstrekning bestemmelsene ikke strider mot Svalbardtraktatens artikkel 4.</article></article><article class="legalArticle" data-lovdata-URL="LTI/forskrift/1995-12-01-950/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">I denne forskrift menes med:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/2/ledd/1/punkt/1/" id="paragraf-2-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/2/ledd/1/punkt/1/ledd/1/" id="paragraf-2-ledd-1-punkt-1-ledd-1"><i>Jordstasjon:</i> fast eller mobilt utstyr for overføring av signaler til eller fra satellitt eller annet rom-basert system.</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/2/ledd/1/punkt/2/" id="paragraf-2-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/2/ledd/1/punkt/2/ledd/1/" id="paragraf-2-ledd-1-punkt-2-ledd-1"><i>Radiosystemkonsesjon:</i> konsesjon utstedt på særskilte vilkår til innehaver av radiosystem bestående av flere jordstasjoner.</article></article></li></ul></article></article><article class="legalArticle" data-lovdata-URL="LTI/forskrift/1995-12-01-950/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Konsesjonsmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Statens teleforvaltning (STF) utsteder konsesjon etter denne forskrift.</article></article><article class="legalArticle" data-lovdata-URL="LTI/forskrift/1995-12-01-950/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildeling av konsesjon</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før jordstasjon etableres og tas i bruk må konsesjon være utstedt av STF.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Søknad om konsesjon sendes STF på fastsatt skjema.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kan knyttes vilkår til den enkelte konsesjonstildeling.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Konsesjon kan gjøres tidsbegrenset.</article></article><article class="legalArticle" data-lovdata-URL="LTI/forskrift/1995-12-01-950/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overdragelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Konsesjon kan ikke overdras.</article><article class="legalP" data-absoluteaddress="/paragraf/5/ledd/2/" id="paragraf-5-ledd-2">Jordstasjon kan bare overdras til forhandler registrert for omsetting av slikt utstyr, eller til den som har gyldig konsesjon eller systemkonsesjon for vedkommende type jordstasjon.</article><article class="legalP" data-absoluteaddress="/paragraf/5/ledd/3/" id="paragraf-5-ledd-3">Endring av eierforhold skal meldes til STF uten ugrunnet opphold.</article></article><article class="legalArticle" data-lovdata-URL="LTI/forskrift/1995-12-01-950/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av navn eller adresse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Endring av konsesjonærs navn eller adresse skal meldes til STF uten ugrunnet opphold.</article></article><article class="legalArticle" data-lovdata-URL="LTI/forskrift/1995-12-01-950/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til jordstasjon</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Jordstasjon skal tilfredsstille kravene i en av følgende forskrifter:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/1/" id="paragraf-7-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/1/ledd/1/" id="paragraf-7-ledd-1-punkt-1-ledd-1">Forskrift om typegodkjenning av teleterminalutstyr og radioutstyr etter særskilte nasjonale forskrifter, fastsatt av Samferdselsdepartementet 4. desember 1992 nr. 1134.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/7/ledd/1/punkt/2/" id="paragraf-7-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/7/ledd/1/punkt/2/ledd/1/" id="paragraf-7-ledd-1-punkt-2-ledd-1">Forskrift om teleterminalutstyr og satellittjordstasjonsutstyr der det foreligger felles tekniske reguleringer under EØS, fastsatt av Samferdselsdepartementet 7. september 1994 nr. 867, endret ved forskrift av 21. september 1995 nr. 825.</article></article></li></ul></article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Jordstasjon som krever fagmessig installasjon, skal installeres av radioinstallatør autorisert av Statens teleforvaltning.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Jordstasjon skal holdes i slik driftsteknisk stand at alle krav som følger av vilkår knyttet til den enkelte konsesjonstildeling blir oppfylt.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Endring av jordstasjon eller radiosystem i forhold til de spesifikasjoner og planer som ble lagt til grunn ved konsesjonstildelingen, krever forhåndstillatelse fra STF.</article></article><article class="legalArticle" data-lovdata-URL="LTI/forskrift/1995-12-01-950/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til bruk av jordstasjon</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Dokumenter og publikasjoner vedrørende bruk av jordstasjon, skal være tilgjengelig ved stasjonen.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Konsesjonær plikter å sørge for at uvedkommende ikke får adgang til jordstasjon, eller kjennskap til innholdet av telekommunikasjon eller andres bruk av telekommunikasjon.</article></article><article class="legalArticle" data-lovdata-URL="LTI/forskrift/1995-12-01-950/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Pålegg om endringer</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">STF kan gi pålegg om endringer av jordstasjon og bruk av denne dersom den tekniske utviklingen, hensynet til andre brukere av radiofrekvenser, eller andre forhold gjør dette nødvendig.</article><article class="legalP" data-absoluteaddress="/paragraf/9/ledd/2/" id="paragraf-9-ledd-2">STF kan nekte bruk av jordstasjon dersom pålegget ikke etterkommes.</article></article><article class="legalArticle" data-lovdata-URL="LTI/forskrift/1995-12-01-950/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Beredskapssituasjoner m.v.</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Når hensynet til rikets sikkerhet, beredskapshensyn eller andre almene hensyn krever det, kan bruk av jordstasjon innskrenkes eller nektes. Dette gir ikke konsesjonær rett til erstatning.</article></article><article class="legalArticle" data-lovdata-URL="LTI/forskrift/1995-12-01-950/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">STF fører tilsyn med overholdelse av denne forskrift og konsesjoner gitt med hjemmel i denne, herunder kan det utføres teknisk kontroll. STF kan bemyndige andre til å foreta kontrollen.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Ved kontroll skal kontrollør gis uhindret adgang til jordstasjon. Konsesjonsdokumentene skal være tilgjengelige, og kontrollør kan kreve at konsesjonæren eller dennes representant er tilstede. Dersom kontrollør finner det nødvendig, kan utstyr mot kvittering tas med for nærmere teknisk undersøkelse. STF kan nekte bruk av jordstasjon dersom påviste feil og mangler ikke blir rettet innen en nærmere fastsatt frist.</article></article><article class="legalArticle" data-lovdata-URL="LTI/forskrift/1995-12-01-950/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Konsesjonsgebyr</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">For konsesjon betales årlig konsesjonsgebyr etter satser fastsatt av STF. Konsesjonsgebyr påløper fra det tidspunkt konsesjon utstedes til det tidspunkt den opphører, jf § 13.</article></article><article class="legalArticle" data-lovdata-URL="LTI/forskrift/1995-12-01-950/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opphør av konsesjon</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Konsesjon gjelder inntil videre, med mindre den er gjort tidsbegrenset, jf § 4, fjerde ledd.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Konsesjonær kan si opp konsesjonen. Oppsigelsen skal være skriftlig og datert.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Konsesjon kan trekkes tilbake ved gjentatte eller vesentlige brudd på bestemmelser i denne forskrift eller vilkår knyttet til den enkelte konsesjonstildeling.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Dersom konsesjon blir sagt opp eller trukket tilbake skal jordstasjon tas ut av operativ drift. Antenne og strømforsyning skal frakobles der dette er mulig. Dersom ikke annet er bestemt skal konsesjonsdokumentene på tydelig måte merkes «ugyldig» og oppbevares sammen med jordstasjonen.</article><article class="legalP" data-absoluteaddress="/paragraf/13/ledd/5/" id="paragraf-13-ledd-5">Konsesjonær skal gi STF skriftlig melding om at bestemmelsene i foregående ledd er oppfylt og at han ikke vil gjøre bruk av jordstasjon til konsesjonspliktig formål før ny tillatelse er gitt.</article><article class="legalP" data-absoluteaddress="/paragraf/13/ledd/6/" id="paragraf-13-ledd-6">STF kan foreta plombering av konsesjonsbelagt jordstasjon når retten til bruk av jordstasjon bortfaller. Etterkontroll av plomberingen kan foretas i samsvar med denne forskrifts § 11.</article></article><article class="legalArticle" data-lovdata-URL="LTI/forskrift/1995-12-01-950/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Dispensasjonsadgang</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Når særlige hensyn tilsier det, kan STF i enkelttilfeller fravike bestemmelser i denne forskrift eller vilkår knyttet til den enkelte konsesjonstildeling.</article></article><article class="legalArticle" data-lovdata-URL="LTI/forskrift/1995-12-01-950/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Klagemyndighet</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Statens teleforvaltningsråd er klageinstans for enkeltvedtak fattet av STF etter denne forskrift.</article><article class="legalP" data-absoluteaddress="/paragraf/15/ledd/2/" id="paragraf-15-ledd-2">Klagesak av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet forslag til vedtak.</article></article><article class="legalArticle" data-lovdata-URL="LTI/forskrift/1995-12-01-950/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Straff</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Overtredelse av denne forskrift, eller vilkår knyttet til den enkelte konsesjonstildeling, straffes som bestemt i telegrafloven § 6.</article></article><article class="legalArticle" data-lovdata-URL="LTI/forskrift/1995-12-01-950/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Forskriften trer i kraft straks. Fra samme tid oppheves følgende forskrifter:<ul class="defaultList"><li data-li-identifier="-" data-name="-"><article class="listArticle" data-absoluteaddress="/paragraf/17/ledd/1/punkt/1/" id="paragraf-17-ledd-1-punkt-1"><span class="data-originalId">-</span><article class="legalP" data-absoluteaddress="/paragraf/17/ledd/1/punkt/1/ledd/1/" id="paragraf-17-ledd-1-punkt-1-ledd-1">Forskrift (midlertidig) om konsesjonsvilkår for å opprette og drive jordstasjon til mottaking av fjernsynssignaler via kommunikasjonssatellitt, fastsatt av styret for Televerket 26. november 1984 nr. 2017.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/17/ledd/1/punkt/2/" id="paragraf-17-ledd-1-punkt-2"><span class="data-originalId">-</span><article class="legalP" data-absoluteaddress="/paragraf/17/ledd/1/punkt/2/ledd/1/" id="paragraf-17-ledd-1-punkt-2-ledd-1">Forskrift om konsesjon for mobil jordstasjon, fastsatt av Samferdselsdepartementet 14. oktober 1994 nr. 934.</article></article></li><li data-li-identifier="-" data-name="-"><article class="listArticle" data-absoluteaddress="/paragraf/17/ledd/1/punkt/3/" id="paragraf-17-ledd-1-punkt-3"><span class="data-originalId">-</span><article class="legalP" data-absoluteaddress="/paragraf/17/ledd/1/punkt/3/ledd/1/" id="paragraf-17-ledd-1-punkt-3-ledd-1">Forskrift om konsesjonsvilkår for fast jordstasjon for satellittsamband over Eik jordstasjon, fastsatt av styret for Televerket 27. februar 1981 nr. 9914.</article></article></li></ul></article></article></main></body></html>