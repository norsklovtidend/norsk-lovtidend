<!DOCTYPE html><html lang="no"><head><title>Forskrift om politiattest i henhold til barnehageloven.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:20</dd><dt class="legacyID">Datokode</dt><dd class="legacyID">FOR-1995-12-01-946</dd><dt class="dokid">DokumentID</dt><dd class="dokid">LTI/forskrift/1995-12-01-946</dd><dt class="ministry">Departement</dt><dd class="ministry"><ul><li>Barne- og familiedepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 24</dd><dt class="dateInForce">I kraft fra</dt><dd class="dateInForce">1996-01-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1995-05-05-19/§20</li></ul></dd><dt class="dateOfPublication">Kunngjort</dt><dd class="dateOfPublication">1995-12-22</dd><dt class="title">Tittel</dt><dd class="title">Forskrift om politiattest i henhold til barnehageloven.</dd><dt class="miscInformation">Annet om dokumentet</dt><dd class="miscInformation">Fastsatt av Barne- og familiedepartementet 1. desember 1995 med hjemmel i lov av 5. mai 1995 nr. 19 om barnehager § 20 tredje ledd.</dd><dt class="refid">RefID</dt><dd class="refid">forskrift/1995-12-01-946</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om politiattest i henhold til barnehageloven.<ul class="tocSubUl"><li>I<ul class="tocSubUl"><li>§ 1. Innledende bestemmelse</li><li>§ 2. Virkeområde</li><li>§ 3. Politiattestens innhold</li><li>§ 4. Fremgangsmåte</li><li>§ 5. Behandling av politiattest</li><li>§ 6. Taushetsplikt</li><li>§ 7. Følger av ikke tilfredsstillende politiattest</li></ul></li><li>II</li></ul></li></ul></dd></dl></header><main class="documentBody" data-lovdata-URL="LTI/forskrift/1995-12-01-946" id="dokument"><h1>Forskrift om politiattest i henhold til barnehageloven.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-12-01-946/KAPITTEL_1" data-partID="k1"><h2 data-text-align="center">I</h2><article class="legalArticle" data-lovdata-URL="LTI/forskrift/1995-12-01-946/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>. <span class="legalArticleTitle">Innledende bestemmelse</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Den som skal arbeide i barnehage skal legge frem tilfredsstillende attest fra politiet, se loven § 20 første ledd. Med «tilfredsstillende attest» etter barnehageloven § 20 menes en attest som viser om personen er siktet, tiltalt eller dømt for overtredelser av de bestemmelser i straffeloven som er nevnt i denne forskrift § 3 andre ledd. Tilfredsstillende attest er et vilkår for ansettelse. Attesten skal ikke være eldre enn 3 måneder.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Med «den som skal arbeide i barnehage» menes alt barnehagepersonale som har ulike arbeidsoppgaver i barnehagen, personer som innehar langvarige vikariater, vikarer tilknyttet en mer etablert vikarordning og sivilarbeidere.</article><article class="legalP" data-absoluteaddress="/kapittel/1/paragraf/1/ledd/3/" id="kapittel-1-paragraf-1-ledd-3">Ved godkjenning av privat barnehage skal kommunen påse at det foreligger tilfredsstillende politiattest for eier, der eier selv skal arbeide i eller av andre grunner oppholde seg regelmessig i barnehagen.</article></article><article class="legalArticle" data-lovdata-URL="LTI/forskrift/1995-12-01-946/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Alle godkjente barnehager omfattes av forskriften.</article></article><article class="legalArticle" data-lovdata-URL="LTI/forskrift/1995-12-01-946/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>. <span class="legalArticleTitle">Politiattestens innhold</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Av politiattesten skal det fremgå om personen er siktet, tiltalt eller dømt for seksuelle overgrep mot barn, se loven § 20 første ledd.</article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Med «seksuelle overgrep mot barn» menes overtredelser av straffeloven §§ 195, 196, 212 første ledd nr. 3 og § 212 andre ledd.</article><article class="legalP" data-absoluteaddress="/kapittel/1/paragraf/3/ledd/3/" id="kapittel-1-paragraf-3-ledd-3">Forelegg, overføring til konfliktråd, påtaleunnlatelser og frafalte siktelser og tiltaler skal ikke fremgå av attesten.</article></article><article class="legalArticle" data-lovdata-URL="LTI/forskrift/1995-12-01-946/§4" data-name="§4" data-partID="§4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 4</span>. <span class="legalArticleTitle">Fremgangsmåte</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Arbeidsgiver skal i utlysingsteksten gjøre søkere oppmerksom på at det vil bli krevd politiattest ved ansettelse, men at denne ikke skal legges ved søknaden. Attest skal kun kreves av den søkeren som tilbys stillingen. Politiattest skal foreligge før arbeidstaker tiltrer stillingen.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">For utstedelse av attest gjelder lov 11. juni 1971 nr. 52 om strafferegistrering og forskrift 20. desember 1974 nr. 4 om strafferegistrering, med de unntak og presiseringer som fremgår av § 3 i forskriften her.</article></article><article class="legalArticle" data-lovdata-URL="LTI/forskrift/1995-12-01-946/§5" data-name="§5" data-partID="§5" data-absoluteaddress="/kapittel/1/paragraf/5/" id="kapittel-1-paragraf-5"><h3 class="legalArticleHeader"><span class="legalArticleValue">§ 5</span>. <span class="legalArticleTitle">Behandling av politiattest</span></h3><article class="legalP" data-absoluteaddress="/kapittel/1/paragraf/5/ledd/1/" id="kapittel-1-paragraf-5-ledd-1">Politiattesten skal oppbevares utilgjengelig for uvedkommende, og skal makuleres umiddelbart etter å ha vært benyttet i ansettelsessaken eller til det formålet den er innhentet, jf. forskriften § 4.</article></article><article class="legalArticle" data-lovdata-URL="LTI/forskrift/1995-12-01-946/§6" data-name="§6" data-partID="§6" data-absoluteaddress="/kapittel/1/paragraf/6/" id="kapittel-1-paragraf-6"><h3 class="legalArticleHeader"><span class="legalArticleValue">§ 6</span>. <span class="legalArticleTitle">Taushetsplikt</span></h3><article class="legalP" data-absoluteaddress="/kapittel/1/paragraf/6/ledd/1/" id="kapittel-1-paragraf-6-ledd-1">Den som får kjennskap til opplysninger gjennom en politiattest, plikter å hindre at uvedkommende får adgang eller kjennskap til disse. Overtredelse kan straffes etter straffeloven § 121.</article></article><article class="legalArticle" data-lovdata-URL="LTI/forskrift/1995-12-01-946/§7" data-name="§7" data-partID="§7" data-absoluteaddress="/kapittel/1/paragraf/7/" id="kapittel-1-paragraf-7"><h3 class="legalArticleHeader"><span class="legalArticleValue">§ 7</span>. <span class="legalArticleTitle">Følger av ikke tilfredsstillende politiattest</span></h3><article class="legalP" data-absoluteaddress="/kapittel/1/paragraf/7/ledd/1/" id="kapittel-1-paragraf-7-ledd-1">Dersom den som tilbys arbeid i barnehagen ikke kan fremlegge tilfredsstillende politiattest, kan vedkommende ikke arbeide der.</article><article class="legalP" data-absoluteaddress="/kapittel/1/paragraf/7/ledd/2/" id="kapittel-1-paragraf-7-ledd-2">Kommunen kan nekte godkjenning av barnehage, dersom det etter krav om politiattest i medhold av loven § 20 tredje ledd ikke legges frem politiattest eller legges frem en attest som ikke er tilfredsstillende.</article></article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-12-01-946/KAPITTEL_2" data-partID="k2"><h2 data-text-align="center">II</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Forskriften trer i kraft 1. januar 1996.</article></section></main></body></html>