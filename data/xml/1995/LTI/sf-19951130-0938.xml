<!DOCTYPE html><html lang="no"><head><title>Forskrift om A/S Vinmonopolets innkjøpsvirksomhet m.v.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:16</dd><dt class="legacyID">Datokode</dt><dd class="legacyID">FOR-1995-11-30-938</dd><dt class="dokid">DokumentID</dt><dd class="dokid">LTI/forskrift/1995-11-30-938</dd><dt class="ministry">Departement</dt><dd class="ministry"><ul><li>Sosialdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 24</dd><dt class="dateInForce">I kraft fra</dt><dd class="dateInForce">1996-01-01</dd><dt class="changesToDocuments">Endrer</dt><dd class="changesToDocuments"><ul><li>forskrift/1993-12-21-1218</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1989-06-02-27/§3-1</li></ul></dd><dt class="dateOfPublication">Kunngjort</dt><dd class="dateOfPublication">1995-12-22</dd><dt class="title">Tittel</dt><dd class="title">Forskrift om A/S Vinmonopolets innkjøpsvirksomhet m.v.</dd><dt class="miscInformation">Annet om dokumentet</dt><dd class="miscInformation">Fastsatt av Sosial- og helsedepartementet 30. november 1995 med hjemmel i lov av 2. juni 1989 nr. 27 om omsetning av alkoholholdig drikk mv § 3-1 femte ledd med endringer vedtatt i lov av 23. juni 1995 nr. 42.</dd><dt class="refid">RefID</dt><dd class="refid">forskrift/1995-11-30-938</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om A/S Vinmonopolets innkjøpsvirksomhet m.v.<ul class="tocSubUl"><li>Kapittel 1. Alminnelige bestemmelser<ul class="tocSubUl"><li>§ 1-1. Formål</li><li>§ 1-2. Definisjoner</li><li>§ 1-3. Virkeområde</li><li>§ 1-4. Vinmonopolets produktutvalg</li></ul></li><li>Kapittel 2. Vinmonopolets basis- og partiutvalg<ul class="tocSubUl"><li>§ 2-1. Definisjon</li><li>§ 2-2. Retningslinjer</li><li>§ 2-3. Markeds- og produktplan</li></ul></li><li>Kapittel 3. Innkjøpsprosedyrer for basis- og partiutvalg<ul class="tocSubUl"><li>§ 3-1. Generelt</li><li>§ 3-2. Innkjøp etter tilbud</li><li>§ 3-3. Innkjøp uten innhenting av konkurrerende tilbud</li><li>§ 3-4. Sensorisk prøveinstans</li><li>§ 3-5. Tilbudsprotokoll</li></ul></li><li>Kapittel 4. Tilleggsutvalg<ul class="tocSubUl"><li>§ 4-1. Opprettelse</li><li>§ 4-2. Retningslinjer</li></ul></li><li>Kapittel 5. Testutvalg<ul class="tocSubUl"><li>§ 5-1. Opprettelse</li><li>§ 5-2. Henvendelse</li><li>§ 5-3. Omfang</li><li>§ 5-4. Salg fra testutvalget</li><li>§ 5-5. Testperiode</li><li>§ 5-6. Pris</li></ul></li><li>Kapittel 6. Bestillingsutvalg<ul class="tocSubUl"><li>§ 6-1. Registrering – vilkår</li></ul></li><li>Kapittel 7. Bestilling av produkter utenfor produktutvalget<ul class="tocSubUl"><li>§ 7-1. Omfang</li><li>§ 7-2. Bestillingen</li></ul></li><li>Kapittel 8. Prisfastsetting og innsyn<ul class="tocSubUl"><li>§ 8-1. Prisfastsetting</li><li>§ 8-2. Innsyn</li></ul></li><li>Kapittel 9. Leveringsbetingelser<ul class="tocSubUl"><li>§ 9-1. Grossistens leveringsplikt</li></ul></li><li>Kapittel 10. Diverse bestemmelser<ul class="tocSubUl"><li>§ 10-1. Tungtveiende alkoholpolitiske grunner</li><li>§ 10-2. Habilitet</li><li>§ 10-3. Ikrafttredelse</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-11-30-938" id="dokument"><h1>Forskrift om A/S Vinmonopolets innkjøpsvirksomhet m.v.</h1><section class="section" data-name="kap1" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-11-30-938/KAPITTEL_1" data-partID="k1"><h2>Kapittel 1. Alminnelige bestemmelser</h2><article class="legalArticle" data-lovdata-URL="LTI/forskrift/1995-11-30-938/§1-1" data-name="§1-1" data-partID="§1-1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1-1</span>. <span class="legalArticleTitle">Formål</span></h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Vinmonopolets salg av brennevin, vin og øl med høyere alkoholinnhold enn 4,75 volumprosent (sterkøl) skal innenfor alkoholpolitiske rammevilkår skje på vanlige forretningsmessige betingelser, tilpasses etterspørselen og sikre likebehandling.</article></article><article class="legalArticle" data-lovdata-URL="LTI/forskrift/1995-11-30-938/§1-2" data-name="§1-2" data-partID="§1-2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 1-2</span>. <span class="legalArticleTitle">Definisjoner</span></h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Med brennevin, vin og sterkøl menes i denne forskrift det samme som i lov 2. juni 1989 nr. 27 om omsetning av alkoholholdig drikk mv.</article><article class="legalP" data-absoluteaddress="/kapittel/1/paragraf/2/ledd/2/" id="kapittel-1-paragraf-2-ledd-2">Med grossist menes i denne forskrift innehaver av bevilling for engrossalg eller tilvirkning av alkoholholdig drikk, jf § 3A-1 i lov 2. juni 1989 nr. 27 om omsetning av alkoholholdig drikk mv.</article></article><article class="legalArticle" data-lovdata-URL="LTI/forskrift/1995-11-30-938/§1-3" data-name="§1-3" data-partID="§1-3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 1-3</span>. <span class="legalArticleTitle">Virkeområde</span></h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Forskriften gjelder for Vinmonopolets innkjøp og omsetning av brennevin, vin og sterkøl.</article></article><article class="legalArticle" data-lovdata-URL="LTI/forskrift/1995-11-30-938/§1-4" data-name="§1-4" data-partID="§1-4" data-absoluteaddress="/kapittel/1/paragraf/4/" id="kapittel-1-paragraf-4"><h3 class="legalArticleHeader"><span class="legalArticleValue">§ 1-4</span>. <span class="legalArticleTitle">Vinmonopolets produktutvalg</span></h3><article class="legalP" data-absoluteaddress="/kapittel/1/paragraf/4/ledd/1/" id="kapittel-1-paragraf-4-ledd-1">Vinmonopolets produktutvalg omfatter et basisutvalg, et partiutvalg, et tilleggsutvalg, et testutvalg og et bestillingsutvalg.</article><article class="legalP" data-absoluteaddress="/kapittel/1/paragraf/4/ledd/2/" id="kapittel-1-paragraf-4-ledd-2">Salg fra basis-, parti-, tilleggs- og bestillingsutvalg skjer for Vinmonopolets regning og risiko. Salg fra testutvalget skjer for grossistens regning og risiko, jf §§ 5-4 og 5-5.</article></article></section><section class="section" data-name="kap2" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-11-30-938/KAPITTEL_2" data-partID="k2"><h2>Kapittel 2. Vinmonopolets basis- og partiutvalg</h2><article class="legalArticle" data-lovdata-URL="LTI/forskrift/1995-11-30-938/§2-1" data-name="§2-1" data-partID="§2-1" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 2-1</span>. <span class="legalArticleTitle">Definisjon</span></h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Med Vinmonopolets basisutvalg forstås i denne forskrift produkter som følger retningslinjene for gjenkjøp i § 2-2. Med partiutvalg forstås produkter som det kjøpes inn et begrenset parti av.</article></article><article class="legalArticle" data-lovdata-URL="LTI/forskrift/1995-11-30-938/§2-2" data-name="§2-2" data-partID="§2-2" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 2-2</span>. <span class="legalArticleTitle">Retningslinjer</span></h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Vinmonopolets basis- og partiutvalg skal være sammensatt ut fra en vurdering av faktisk og forventet etterspørsel. Vareutvalget i de enkelte utsalg skal tilpasses etterspørselen i utsalgenes salgsområder. Andre produkter fra basis- og partiutvalget som utsalget ikke lagerfører, skal kunne leveres etter bestilling.</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Basisutvalget inndeles i produktgrupper. I hver produktgruppe fastsettes en minimumsgrense for salgsvolum som må oppnås av de enkelte produkter på landsbasis i en nærmere bestemt periode. Dersom salget av et produkt faller under minimumsgrensen, skal videre innkjøp av produktet stanses.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Produktgruppenes antall, størrelse og grensene for salgsvolum fastsettes av Vinmonopolet ut fra hensynet til markedstilpasning, effektiv konkurranse og størrelsen av basisutvalget.</article></article><article class="legalArticle" data-lovdata-URL="LTI/forskrift/1995-11-30-938/§2-3" data-name="§2-3" data-partID="§2-3" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 2-3</span>. <span class="legalArticleTitle">Markeds- og produktplan</span></h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Vinmonopolet skal utarbeide en årlig markeds- og produktplan som skal redegjøre for hovedtrekkene i sammensetningen av basis- og partiutvalget.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Markeds- og produktplanen er offentlig.</article></article></section><section class="section" data-name="kap3" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-11-30-938/KAPITTEL_3" data-partID="k3"><h2>Kapittel 3. Innkjøpsprosedyrer for basis- og partiutvalg</h2><article class="legalArticle" data-lovdata-URL="LTI/forskrift/1995-11-30-938/§3-1" data-name="§3-1" data-partID="§3-1" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 3-1</span>. <span class="legalArticleTitle">Generelt</span></h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Vinmonopolet skal behandle tilbud om kjøp på like vilkår.</article></article><article class="legalArticle" data-lovdata-URL="LTI/forskrift/1995-11-30-938/§3-2" data-name="§3-2" data-partID="§3-2" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 3-2</span>. <span class="legalArticleTitle">Innkjøp etter tilbud</span></h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Innkjøp foretas etter innhenting av et så stort antall tilbud at reell konkurranse oppnås, med mindre vilkårene for kjøp etter § 3-3 er oppfylt.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Ved beslutning om hvilket tilbud som er best, skal det foruten på pris, legges særlig vekt på kvalitet og leveringsdyktighet.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Tilbydere som har fått avslag, skal underrettes skriftlig om dette.</article></article><article class="legalArticle" data-lovdata-URL="LTI/forskrift/1995-11-30-938/§3-3" data-name="§3-3" data-partID="§3-3" data-absoluteaddress="/kapittel/3/paragraf/3/" id="kapittel-3-paragraf-3"><h3 class="legalArticleHeader"><span class="legalArticleValue">§ 3-3</span>. <span class="legalArticleTitle">Innkjøp uten innhenting av konkurrerende tilbud</span></h3><article class="legalP" data-absoluteaddress="/kapittel/3/paragraf/3/ledd/1/" id="kapittel-3-paragraf-3-ledd-1">Innkjøp uten innhenting av konkurrerende tilbud kan benyttes når<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/1/punkt/1/" id="kapittel-3-paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/1/punkt/1/ledd/1/" id="kapittel-3-paragraf-3-ledd-1-punkt-1-ledd-1">produktet bare kan skaffes fra en grossist, eller</article></article></li><li data-li-identifier="-" data-name="-"><article class="listArticle" data-absoluteaddress="/kapittel/3/paragraf/3/ledd/1/punkt/2/" id="kapittel-3-paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/3/paragraf/3/ledd/1/punkt/2/ledd/1/" id="kapittel-3-paragraf-3-ledd-1-punkt-2-ledd-1">innkjøpet på grunn av uforutsette omstendigheter ikke kan utsettes.</article></article></li></ul></article></article><article class="legalArticle" data-lovdata-URL="LTI/forskrift/1995-11-30-938/§3-4" data-name="§3-4" data-partID="§3-4" data-absoluteaddress="/kapittel/3/paragraf/4/" id="kapittel-3-paragraf-4"><h3 class="legalArticleHeader"><span class="legalArticleValue">§ 3-4</span>. <span class="legalArticleTitle">Sensorisk prøveinstans</span></h3><article class="legalP" data-absoluteaddress="/kapittel/3/paragraf/4/ledd/1/" id="kapittel-3-paragraf-4-ledd-1">Vinmonopolet kan bestemme at en sensorisk produktbedømmelse inngår i innkjøpsvurderingen. Denne foretas av Vinmonopolets sensoriske prøveinstans.</article><article class="legalP" data-absoluteaddress="/kapittel/3/paragraf/4/ledd/2/" id="kapittel-3-paragraf-4-ledd-2">Prøveprosedyrene skal kunne dokumenteres. Det føres prøveprotokoll over resultatene av prøvingene. Prøveprotokollen er offentlig.</article><article class="legalP" data-absoluteaddress="/kapittel/3/paragraf/4/ledd/3/" id="kapittel-3-paragraf-4-ledd-3">Nærmere regler for den sensoriske prøveinstansen fastsettes av Vinmonopolet.</article></article><article class="legalArticle" data-lovdata-URL="LTI/forskrift/1995-11-30-938/§3-5" data-name="§3-5" data-partID="§3-5" data-absoluteaddress="/kapittel/3/paragraf/5/" id="kapittel-3-paragraf-5"><h3 class="legalArticleHeader"><span class="legalArticleValue">§ 3-5</span>. <span class="legalArticleTitle">Tilbudsprotokoll</span></h3><article class="legalP" data-absoluteaddress="/kapittel/3/paragraf/5/ledd/1/" id="kapittel-3-paragraf-5-ledd-1">Alle tilbud om innkjøp føres inn i en tilbudsprotokoll. Av tilbudsprotokollen skal fremgå hvilke tilbud som er valgt og begrunnelsen for valget. De tilbudte priser føres ikke inn i protokollen.</article><article class="legalP" data-absoluteaddress="/kapittel/3/paragraf/5/ledd/2/" id="kapittel-3-paragraf-5-ledd-2">Tilbudsprotokollen er offentlig.</article></article></section><section class="section" data-name="kap4" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1995-11-30-938/KAPITTEL_4" data-partID="k4"><h2>Kapittel 4. Tilleggsutvalg</h2><article class="legalArticle" data-lovdata-URL="LTI/forskrift/1995-11-30-938/§4-1" data-name="§4-1" data-partID="§4-1" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 4-1</span>. <span class="legalArticleTitle">Opprettelse</span></h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Hvert utsalg skal ha et tilleggsutvalg. Tilleggsutvalget skal bestå av produkter som ikke er representert i basis- og partiutvalget. Utvalget skal ha et rimelig omfang, og sammensetningen skal ta hensyn til lokal etterspørsel. Hvert utsalg skal ha prisliste over eget tilleggsutvalg.</article></article><article class="legalArticle" data-lovdata-URL="LTI/forskrift/1995-11-30-938/§4-2" data-name="§4-2" data-partID="§4-2" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 4-2</span>. <span class="legalArticleTitle">Retningslinjer</span></h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Interesserte grossister må gi skriftlig melding til Vinmonopolet om produkter som ønskes ført i tilleggsutvalget, med angivelse av pris og kvantum som kan leveres. Listen over produkter som er meldt forelegges for alle Vinmonopolets utsalg. Med listen skal det følge en kort produktomtale fra grossisten.</article><article class="legalP" data-absoluteaddress="/kapittel/4/paragraf/2/ledd/2/" id="kapittel-4-paragraf-2-ledd-2">Utsalgenes valg av produkter danner grunnlaget for sammensetningen av tilleggsutvalget i det enkelte utsalg.</article><article class="legalP" data-absoluteaddress="/kapittel/4/paragraf/2/ledd/3/" id="kapittel-4-paragraf-2-ledd-3">Nærmere retningslinjer for tilleggsutvalget fastsettes av Vinmonopolet.</article></article></section><section class="section" data-name="kap5" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1995-11-30-938/KAPITTEL_5" data-partID="k5"><h2>Kapittel 5. Testutvalg</h2><article class="legalArticle" data-lovdata-URL="LTI/forskrift/1995-11-30-938/§5-1" data-name="§5-1" data-partID="§5-1" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 5-1</span>. <span class="legalArticleTitle">Opprettelse</span></h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Vinmonopolet skal ha et testutvalg. Testutvalget har til formål å sikre markedsadgang for produkter som ikke er tatt inn i Vinmonopolets basis- eller partiutvalg.</article></article><article class="legalArticle" data-lovdata-URL="LTI/forskrift/1995-11-30-938/§5-2" data-name="§5-2" data-partID="§5-2" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 5-2</span>. <span class="legalArticleTitle">Henvendelse</span></h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Grossistene har rett til å få sine produkter inn i testutvalget etter skriftlig henvendelse til Vinmonopolet. Henvendelsene behandles i den rekkefølge de mottas.</article></article><article class="legalArticle" data-lovdata-URL="LTI/forskrift/1995-11-30-938/§5-3" data-name="§5-3" data-partID="§5-3" data-absoluteaddress="/kapittel/5/paragraf/3/" id="kapittel-5-paragraf-3"><h3 class="legalArticleHeader"><span class="legalArticleValue">§ 5-3</span>. <span class="legalArticleTitle">Omfang</span></h3><article class="legalP" data-absoluteaddress="/kapittel/5/paragraf/3/ledd/1/" id="kapittel-5-paragraf-3-ledd-1">Testutvalget skal omfatte minst 10% av antallet produkter i basis- og partiutvalget til enhver tid. Produktene tas inn i testutvalget i den rekkefølge henvendelsene er ferdigbehandlet og når testutvalget har ledig kapasitet til nye produkter.</article><article class="legalP" data-absoluteaddress="/kapittel/5/paragraf/3/ledd/2/" id="kapittel-5-paragraf-3-ledd-2">En grossist kan bare melde ett produkt av gangen pr. produkttype pr. leverandør til testutvalget. Når et produkt er opptatt i testutvalget, kan grossisten melde inn et nytt produkt.</article></article><article class="legalArticle" data-lovdata-URL="LTI/forskrift/1995-11-30-938/§5-4" data-name="§5-4" data-partID="§5-4" data-absoluteaddress="/kapittel/5/paragraf/4/" id="kapittel-5-paragraf-4"><h3 class="legalArticleHeader"><span class="legalArticleValue">§ 5-4</span>. <span class="legalArticleTitle">Salg fra testutvalget</span></h3><article class="legalP" data-absoluteaddress="/kapittel/5/paragraf/4/ledd/1/" id="kapittel-5-paragraf-4-ledd-1">Produktene fra testutvalget føres for salg i en representativ andel av Vinmonopolets utsalg. Antallet utsalg med testutvalg og deres beliggenhet fastsettes av Vinmonopolet. Grossisten mottar oppgjør periodevis etterhvert som produktene blir solgt. Nærmere vilkår fastsettes av Vinmonopolet.</article></article><article class="legalArticle" data-lovdata-URL="LTI/forskrift/1995-11-30-938/§5-5" data-name="§5-5" data-partID="§5-5" data-absoluteaddress="/kapittel/5/paragraf/5/" id="kapittel-5-paragraf-5"><h3 class="legalArticleHeader"><span class="legalArticleValue">§ 5-5</span>. <span class="legalArticleTitle">Testperiode</span></h3><article class="legalP" data-absoluteaddress="/kapittel/5/paragraf/5/ledd/1/" id="kapittel-5-paragraf-5-ledd-1">Testutvalget inndeles i de samme produktgrupper som gjelder for basisutvalget. For hver produktgruppe i testutvalget fastsettes en minimumsgrense for salgsvolum som må oppnås av de enkelte produkter i en nærmere bestemt testperiode.</article><article class="legalP" data-absoluteaddress="/kapittel/5/paragraf/5/ledd/2/" id="kapittel-5-paragraf-5-ledd-2">Minimumsgrensene for testutvalget skal forhåndsberegnes og tilsvare minimumsgrensene på landsbasis for salgsvolum i basisutvalget, jf § 2-2 annet ledd, og justeres i forhold til salgsvolumet i utsalg med testutvalg, jf § 5-4.</article><article class="legalP" data-absoluteaddress="/kapittel/5/paragraf/5/ledd/3/" id="kapittel-5-paragraf-5-ledd-3">Dersom et produkt i testutvalget oppnår høyere salgsvolum enn minimumsgrensen, kjøpes produktet inn til Vinmonopolets basisutvalg etter utløpet av testperioden.</article><article class="legalP" data-absoluteaddress="/kapittel/5/paragraf/5/ledd/4/" id="kapittel-5-paragraf-5-ledd-4">Dersom salget av et produkt i testutvalget blir lavere enn minimumsgrensen, returneres usolgt restlager av produktet til grossisten for hans regning og risiko.</article></article><article class="legalArticle" data-lovdata-URL="LTI/forskrift/1995-11-30-938/§5-6" data-name="§5-6" data-partID="§5-6" data-absoluteaddress="/kapittel/5/paragraf/6/" id="kapittel-5-paragraf-6"><h3 class="legalArticleHeader"><span class="legalArticleValue">§ 5-6</span>. <span class="legalArticleTitle">Pris</span></h3><article class="legalP" data-absoluteaddress="/kapittel/5/paragraf/6/ledd/1/" id="kapittel-5-paragraf-6-ledd-1">Grossistens pris for produktene i testutvalget legges til grunn for Vinmonopolets fastsetting av utsalgsprisen. Prisen fra grossisten skal være fast og kan ikke endres i testperioden. Ved eventuell overføring av produktet til basisutvalget etter testperiodens utløp, skal grossistens pris som gjaldt i testperioden, opprettholdes uendret i 6 måneder.</article></article></section><section class="section" data-name="kap6" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1995-11-30-938/KAPITTEL_6" data-partID="k6"><h2>Kapittel 6. Bestillingsutvalg</h2><article class="legalArticle" data-lovdata-URL="LTI/forskrift/1995-11-30-938/§6-1" data-name="§6-1" data-partID="§6-1" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 6-1</span>. <span class="legalArticleTitle">Registrering – vilkår</span></h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Grossistene har rett til å få produkter registrert i en spesiell prisliste for et bestillingsutvalg, som er tilgjengelig i alle utsalg. Grossisten må gi Vinmonopolet skriftlig melding om produktets navn med produktomtale og pris.</article><article class="legalP" data-absoluteaddress="/kapittel/6/paragraf/1/ledd/2/" id="kapittel-6-paragraf-1-ledd-2">Bestillingsutvalget skal være tilgjengelig på grossistens lager og med samme leveringsvilkår som for produkter i basis- og partiutvalg.</article><article class="legalP" data-absoluteaddress="/kapittel/6/paragraf/1/ledd/3/" id="kapittel-6-paragraf-1-ledd-3">Vinmonopolet kan kreve at en bestilling av produkter fra dette utvalget forskuddsbetales.</article></article></section><section class="section" data-name="kap7" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1995-11-30-938/KAPITTEL_7" data-partID="k7"><h2>Kapittel 7. Bestilling av produkter utenfor produktutvalget</h2><article class="legalArticle" data-lovdata-URL="LTI/forskrift/1995-11-30-938/§7-1" data-name="§7-1" data-partID="§7-1" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 7-1</span>. <span class="legalArticleTitle">Omfang</span></h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Vinmonopolet er overfor forbrukere forpliktet til å levere på bestilling alle produkter som ikke er representert i produktutvalget, jf § 1-4, men som kan leveres av en grossist.</article></article><article class="legalArticle" data-lovdata-URL="LTI/forskrift/1995-11-30-938/§7-2" data-name="§7-2" data-partID="§7-2" data-absoluteaddress="/kapittel/7/paragraf/2/" id="kapittel-7-paragraf-2"><h3 class="legalArticleHeader"><span class="legalArticleValue">§ 7-2</span>. <span class="legalArticleTitle">Bestillingen</span></h3><article class="legalP" data-absoluteaddress="/kapittel/7/paragraf/2/ledd/1/" id="kapittel-7-paragraf-2-ledd-1">Bestillingen skal være skriftlig og inneholde produktbetegnelse og grossistens navn og adresse.</article><article class="legalP" data-absoluteaddress="/kapittel/7/paragraf/2/ledd/2/" id="kapittel-7-paragraf-2-ledd-2">Vinmonopolet kan kreve at bestilling av produkter utenfor produktutvalget forskuddsbetales.</article></article></section><section class="section" data-name="kap8" data-section-type="default" data-absoluteaddress="/kapittel/8/" id="kapittel-8" data-lovdata-URL="LTI/forskrift/1995-11-30-938/KAPITTEL_8" data-partID="k8"><h2>Kapittel 8. Prisfastsetting og innsyn</h2><article class="legalArticle" data-lovdata-URL="LTI/forskrift/1995-11-30-938/§8-1" data-name="§8-1" data-partID="§8-1" data-absoluteaddress="/kapittel/8/paragraf/1/" id="kapittel-8-paragraf-1"><h3 class="legalArticleHeader"><span class="legalArticleValue">§ 8-1</span>. <span class="legalArticleTitle">Prisfastsetting</span></h3><article class="legalP" data-absoluteaddress="/kapittel/8/paragraf/1/ledd/1/" id="kapittel-8-paragraf-1-ledd-1">Vinmonopolets salgspris skal beregnes med utgangspunkt i grossistens leveringspris tillagt påslag for inndekning av kostnader og fortjeneste. Priskalkylen må være bygget opp slik at det enkelte produkt i produktutvalget, jf § 1-4, selges til samme pris over hele landet.</article><article class="legalP" data-absoluteaddress="/kapittel/8/paragraf/1/ledd/2/" id="kapittel-8-paragraf-1-ledd-2">For produkter som selges i andre emballasjetyper og/eller volumstørrelser enn standard helflasker av glass, skal kalkylesystemet være bygget opp slik at utsalgsprisen pr liter minst tilsvarer utsalgsprisen pr liter for samme eller sammenlignbart produkt i standardflasker.</article><article class="legalP" data-absoluteaddress="/kapittel/8/paragraf/1/ledd/3/" id="kapittel-8-paragraf-1-ledd-3">Vinmonopolets målsetting skal være at utsalgsprisen for halvflasker skal utgjøre halvparten av prisen for standard helflaske av samme produkt. Hvis innkjøpsprisen betinger en høyere utsalgspris, skal prisen for halvflasker maksimalt utgjøre 60% av prisen for standard helflasker av samme produkt.</article></article><article class="legalArticle" data-lovdata-URL="LTI/forskrift/1995-11-30-938/§8-2" data-name="§8-2" data-partID="§8-2" data-absoluteaddress="/kapittel/8/paragraf/2/" id="kapittel-8-paragraf-2"><h3 class="legalArticleHeader"><span class="legalArticleValue">§ 8-2</span>. <span class="legalArticleTitle">Innsyn</span></h3><article class="legalP" data-absoluteaddress="/kapittel/8/paragraf/2/ledd/1/" id="kapittel-8-paragraf-2-ledd-1">Enhver har rett til innsyn i prisfastsettelsen for produkter omsatt gjennom Vinmonopolet.</article></article></section><section class="section" data-name="kap9" data-section-type="default" data-absoluteaddress="/kapittel/9/" id="kapittel-9" data-lovdata-URL="LTI/forskrift/1995-11-30-938/KAPITTEL_9" data-partID="k9"><h2>Kapittel 9. Leveringsbetingelser</h2><article class="legalArticle" data-lovdata-URL="LTI/forskrift/1995-11-30-938/§9-1" data-name="§9-1" data-partID="§9-1" data-absoluteaddress="/kapittel/9/paragraf/1/" id="kapittel-9-paragraf-1"><h3 class="legalArticleHeader"><span class="legalArticleValue">§ 9-1</span>. <span class="legalArticleTitle">Grossistens leveringsplikt</span></h3><article class="legalP" data-absoluteaddress="/kapittel/9/paragraf/1/ledd/1/" id="kapittel-9-paragraf-1-ledd-1">Vinmonopolet kan kreve at grossisten skal levere produktet til samtlige utsalg i landet og til samme pris.</article></article></section><section class="section" data-name="kap10" data-section-type="default" data-absoluteaddress="/kapittel/10/" id="kapittel-10" data-lovdata-URL="LTI/forskrift/1995-11-30-938/KAPITTEL_10" data-partID="k10"><h2>Kapittel 10. Diverse bestemmelser</h2><article class="legalArticle" data-lovdata-URL="LTI/forskrift/1995-11-30-938/§10-1" data-name="§10-1" data-partID="§10-1" data-absoluteaddress="/kapittel/10/paragraf/1/" id="kapittel-10-paragraf-1"><h3 class="legalArticleHeader"><span class="legalArticleValue">§ 10-1</span>. <span class="legalArticleTitle">Tungtveiende alkoholpolitiske grunner</span></h3><article class="legalP" data-absoluteaddress="/kapittel/10/paragraf/1/ledd/1/" id="kapittel-10-paragraf-1-ledd-1">Departementet kan pålegge Vinmonopolet å unnlate å ta inn et produkt i produktutvalget, jf 1-4, eller unnlate å kjøpe inn et produkt dersom tungtveiende alkoholpolitiske grunner tilsier det, jf § 1-1.</article></article><article class="legalArticle" data-lovdata-URL="LTI/forskrift/1995-11-30-938/§10-2" data-name="§10-2" data-partID="§10-2" data-absoluteaddress="/kapittel/10/paragraf/2/" id="kapittel-10-paragraf-2"><h3 class="legalArticleHeader"><span class="legalArticleValue">§ 10-2</span>. <span class="legalArticleTitle">Habilitet</span></h3><article class="legalP" data-absoluteaddress="/kapittel/10/paragraf/2/ledd/1/" id="kapittel-10-paragraf-2-ledd-1">Ved behandling av innkjøpssaker gjelder reglene om habilitet i lov 10. februar 1967 om behandlingsmåten i forvaltningssaker kap. II tilsvarende.</article></article><article class="legalArticle" data-lovdata-URL="LTI/forskrift/1995-11-30-938/§10-3" data-name="§10-3" data-partID="§10-3" data-absoluteaddress="/kapittel/10/paragraf/3/" id="kapittel-10-paragraf-3"><h3 class="legalArticleHeader"><span class="legalArticleValue">§ 10-3</span>. <span class="legalArticleTitle">Ikrafttredelse</span></h3><article class="legalP" data-absoluteaddress="/kapittel/10/paragraf/3/ledd/1/" id="kapittel-10-paragraf-3-ledd-1">Denne forskrift trer i kraft fra 1. januar 1996.</article><article class="legalP" data-absoluteaddress="/kapittel/10/paragraf/3/ledd/2/" id="kapittel-10-paragraf-3-ledd-2">Fra samme tidspunkt oppheves forskrift av 21. desember 1993 nr. 1218 om Vinmonopolets innkjøp og produktutvalg av brennevin, vin og sterkøl gitt med hjemmel i alkoholloven av 2. juni 1989 nr. 27 § 2-3.</article></article></section></main></body></html>