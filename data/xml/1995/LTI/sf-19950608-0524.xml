<!DOCTYPE html><html lang="no"><head><title>Forskrift om endring av forskrift om gjennomføring av de internasjonale opphavsrettskonvensjoner.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:38</dd><dt class="legacyID">Datokode</dt><dd class="legacyID">FOR-1995-06-08-524</dd><dt class="dokid">DokumentID</dt><dd class="dokid">LTI/forskrift/1995-06-08-524</dd><dt class="ministry">Departement</dt><dd class="ministry"><ul><li>Kulturdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 10</dd><dt class="dateInForce">I kraft fra</dt><dd class="dateInForce">1995-06-08</dd><dt class="changesToDocuments">Endrer</dt><dd class="changesToDocuments"><ul><li>forskrift/1964-04-10-5</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1960-06-17-1/§19</li><li>lov/1961-05-12-2/§59</li></ul></dd><dt class="dateOfPublication">Kunngjort</dt><dd class="dateOfPublication">1995-06-23</dd><dt class="title">Tittel</dt><dd class="title">Forskrift om endring av forskrift om gjennomføring av de internasjonale opphavsrettskonvensjoner.</dd><dt class="miscInformation">Annet om dokumentet</dt><dd class="miscInformation">Fastsatt ved kgl.res. 8. juni 1995 med hjemmel i lov av 17. juni 1960 nr. 1 om rett til fotografi § 19 fjerde ledd og lov av 12. mai 1961 nr. 2 om opphavsrett til åndsverk m.v. § 59 første og annet ledd. Fremmet av Kulturdepartementet.</dd><dt class="refid">RefID</dt><dd class="refid">forskrift/1995-06-08-524</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om endring av forskrift om gjennomføring av de internasjonale opphavsrettskonvensjoner.<ul class="tocSubUl"><li>I</li><li>II. Ikrafttredelsesbestemmelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-06-08-524" id="dokument"><h1>Forskrift om endring av forskrift om gjennomføring av de internasjonale opphavsrettskonvensjoner.</h1><section class="section" data-name="kapI" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-06-08-524/KAPITTEL_1" data-partID="k1"><h2 data-text-align="center">I</h2><article class="legalP" data-absoluteaddress="/kapittel/1/ledd/1/" id="kapittel-1-ledd-1">I forskrift av 10. april 1964 nr. 5 om gjennomføring av de internasjonale opphavsrettskonvensjoner gjøres følgende endringer:</article> <article class="defaultP" margin-top="true">§ 1 skal lyde:</article><article class="legalP" data-absoluteaddress="/kapittel/1/ledd/2/" id="kapittel-1-ledd-2">Bestemmelsene i lov 12. mai 1961 nr. 2 om opphavsrett til åndsverk m.v. skal, med unntak av femte kapittel, også gjelde verk som ikke har den tilknytning til Norge som er fastsatt i lovens § 57, såfremt verket har tilsvarende tilknytning til et land som er medlem av Den internasjonale union til vern av litterære og kunstneriske verk (Bernunionen).</article> <article class="defaultP" margin-top="true">§ 2 skal lyde:</article><article class="legalP" data-absoluteaddress="/kapittel/1/ledd/3/" id="kapittel-1-ledd-3">Vernet etter § 1 varer ikke ut over den vernetid som er fastsatt i verkets hjemland.</article><article class="legalP" data-absoluteaddress="/kapittel/1/ledd/4/" id="kapittel-1-ledd-4">Som hjemland etter denne paragraf anses det land hvor verket første gang er utgitt, dersom dette land er medlem av Bernunionen. For verk som utgis samtidig i flere slike land, er hjemlandet det land som har den korteste vernetid. Når verket utgis samtidig i et land som er medlem av Bernunionen og et land som ikke er medlem, er bare medlemslandet hjemland. Likestilt med samtidig utgivelse er etter dette ledd utgivelse innen tretti dager etter at verket første gang ble utgitt i annet et land.</article><article class="legalP" data-absoluteaddress="/kapittel/1/ledd/5/" id="kapittel-1-ledd-5">For ikke utgitte verk og for verk som først er utgitt i et land som ikke er medlem av Bernunionen, anses det unionsland hvor opphavsmannen er statsborger som hjemland, med mindre annet fremgår av fjerde eller femte ledd.</article><article class="legalP" data-absoluteaddress="/kapittel/1/ledd/6/" id="kapittel-1-ledd-6">For kinematografiske verk hvis produsent har sitt hovedsete eller er bosatt i et unionsland, anses dette land som verkets hjemland.</article><article class="legalP" data-absoluteaddress="/kapittel/1/ledd/7/" id="kapittel-1-ledd-7">For byggverk som er oppført i et unionsland, eller kunstverk som er inkorporert i en bygning i et slikt land, skal dette land anses som verkets hjemland.</article> <article class="defaultP" margin-top="true">§ 3 skal lyde:</article><article class="legalP" data-absoluteaddress="/kapittel/1/ledd/8/" id="kapittel-1-ledd-8">Reglene i åndsverkslovens § 39, andre og følgende ledd om overdragelse av rett til innspilling av et verk for film, får tilsvarende anvendelse på filmverk som vernes etter § 1 i denne forskrift. Dersom lovgivningen i det land filmprodusenten har sitt hovedsete eller er bosatt, bestemmer at avtale om slik overdragelse skal være skriftlig for å ha den virkning som § 39 andre og følgende ledd fastsetter, skal dette legges til grunn. Bestemmelsene i lov om opphavsrett til åndsverk § 57 tredje ledd gjelder tilsvarende.</article><article class="legalP" data-absoluteaddress="/kapittel/1/ledd/9/" id="kapittel-1-ledd-9">Ved overdragelse av rett til innspilling av et verk for fjernsyn gjelder bestemmelsen i første ledd tilsvarende.</article> <article class="defaultP" margin-top="true">§ 4 skal lyde:</article><article class="legalP" data-absoluteaddress="/kapittel/1/ledd/10/" id="kapittel-1-ledd-10">Bestemmelsene i lov 12. mai 1961 nr. 2 om opphavsrett til åndsverk m.v. skal med unntak av femte kapittel også gjelde:<ul class="defaultList"><li data-li-identifier="1." data-name="1."><article class="listArticle" data-absoluteaddress="/kapittel/1/ledd/10/punkt/1/" id="kapittel-1-ledd-10-punkt-1"><span class="data-originalId">1.</span><article class="legalP" data-absoluteaddress="/kapittel/1/ledd/10/punkt/1/ledd/1/" id="kapittel-1-ledd-10-punkt-1-ledd-1">Verk av fremmed statsborger som utgis første gang i et land som er tilsluttet Verdenskonvensjonen om opphavsrett (Verdenskonvensjonen).</article></article></li><li data-li-identifier="2." data-name="2."><article class="listArticle" data-absoluteaddress="/kapittel/1/ledd/10/punkt/2/" id="kapittel-1-ledd-10-punkt-2"><span class="data-originalId">2.</span><article class="legalP" data-absoluteaddress="/kapittel/1/ledd/10/punkt/2/ledd/1/" id="kapittel-1-ledd-10-punkt-2-ledd-1">Verk av utlending som er statsborger av et land tilsluttet Verdenskonvensjonen.</article></article></li><li data-li-identifier="3." data-name="3."><article class="listArticle" data-absoluteaddress="/kapittel/1/ledd/10/punkt/3/" id="kapittel-1-ledd-10-punkt-3"><span class="data-originalId">3.</span><article class="legalP" data-absoluteaddress="/kapittel/1/ledd/10/punkt/3/ledd/1/" id="kapittel-1-ledd-10-punkt-3-ledd-1">Verk av utlending som har bopel i en stat tilsluttet Verdenskonvensjonen, dersom bopel etter vedkommende stats egen lovgivning er likestilt med statsborgerskap ved gjennomføring av Verdenskonvensjonen.</article></article></li><li data-li-identifier="4." data-name="4."><article class="listArticle" data-absoluteaddress="/kapittel/1/ledd/10/punkt/4/" id="kapittel-1-ledd-10-punkt-4"><span class="data-originalId">4.</span><article class="legalP" data-absoluteaddress="/kapittel/1/ledd/10/punkt/4/ledd/1/" id="kapittel-1-ledd-10-punkt-4-ledd-1">Verk av statsløs eller flyktning som har bopel i et land tilsluttet Verdenskonvensjonen.</article></article></li></ul></article> <article class="defaultP" margin-top="true">§ 5 skal lyde:</article><article class="legalP" data-absoluteaddress="/kapittel/1/ledd/11/" id="kapittel-1-ledd-11">Vernet etter § 4 varer ikke ut over den vernetid som er fastsatt i verkets hjemland.</article><article class="legalP" data-absoluteaddress="/kapittel/1/ledd/12/" id="kapittel-1-ledd-12">Som hjemland etter denne paragraf anses det land hvor verket første gang er utgitt, dersom dette land er tilsluttet Verdenskonvensjonen. Utgis verket samtidig eller innen tretti dager i to eller flere slike land med ulik vernetid, er hjemlandet det land som har den korteste vernetid. For verk som første gang utgis bare i land som ikke er tilsluttet Verdenskonvensjonen, og for verk som ikke er utgitt, er hjemlandet det land som opphavsmannen er borger av.</article><article class="legalP" data-absoluteaddress="/kapittel/1/ledd/13/" id="kapittel-1-ledd-13">Vernet etter § 4 gjelder ikke verk som er frembragt før konvensjonen trådte i kraft for vedkommende fremmede stat, med mindre denne stat beskytter norske verk som er frembragt før dette tidspunkt.</article> <article class="defaultP" margin-top="true">§ 6 skal lyde:</article><article class="legalP" data-absoluteaddress="/kapittel/1/ledd/14/" id="kapittel-1-ledd-14">Bestemmelsene i §§ 4 og 5 gjelder ikke for verk som etter § 2 andre og tredje ledd har som hjemland et av Bernunionens medlemsland eller et land som er trådt ut av Bernunionen etter 1. januar 1951, med mindre dette land har rettigheter som utviklingsland etter Verdenskonvensjonens bestemmelser.</article></section><section class="section" data-name="kapII" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-06-08-524/KAPITTEL_2" data-partID="k2"><h2 data-text-align="center">II. Ikrafttredelsesbestemmelse</h2><article class="legalP" data-absoluteaddress="/kapittel/2/ledd/1/" id="kapittel-2-ledd-1">Endringene trer i kraft straks.</article></section></main></body></html>