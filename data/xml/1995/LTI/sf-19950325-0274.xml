<!DOCTYPE html><html lang="no"><head><title>Forskrift om radioamatørlisens.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:25</dd><dt class="legacyID">Datokode</dt><dd class="legacyID">FOR-1995-03-25-274</dd><dt class="dokid">DokumentID</dt><dd class="dokid">LTI/forskrift/1995-03-25-274</dd><dt class="ministry">Departement</dt><dd class="ministry"><ul><li>Samferdselsdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 6</dd><dt class="dateInForce">I kraft fra</dt><dd class="dateInForce">1995-03-25</dd><dt class="changesToDocuments">Endrer</dt><dd class="changesToDocuments"><ul><li>forskrift/1987-03-02-819</li></ul></dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1899-04-29/§1</li><li>lov/1899-04-29/§2</li><li>lov/1899-04-29/§3</li><li>forskrift/1987-06-05-461</li></ul></dd><dt class="dateOfPublication">Kunngjort</dt><dd class="dateOfPublication">1995-04-28</dd><dt class="title">Tittel</dt><dd class="title">Forskrift om radioamatørlisens.</dd><dt class="miscInformation">Annet om dokumentet</dt><dd class="miscInformation">Fastsatt av Samferdselsdepartementet 25. mars 1995 med hjemmel i lov av 29. april 1899 (telegrafloven) § 1, § 2 og § 3, jfr. kgl.res. av 5. juni 1987 nr. 461, pkt. 2.</dd><dt class="refid">RefID</dt><dd class="refid">forskrift/1995-03-25-274</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om radioamatørlisens.<ul class="tocSubUl"><li>§ 1. Virkeområde</li><li>§ 2. Definisjoner</li><li>§ 3. Lisensmyndighet</li><li>§ 4. Tildeling av lisens</li><li>§ 5. Overdragelse</li><li>§ 6. Endring av navn eller adresse</li><li>§ 7. Krav til utstyret</li><li>§ 8. Krav til bruken av utstyret</li><li>§ 9. Pålegg om endringer</li><li>§ 10. Beredskapssituasjoner mv</li><li>§ 11. Kontroll</li><li>§ 12. Gebyrer og avgifter</li><li>§ 13. Opphør av lisens</li><li>§ 14. Utfyllende vilkår for radioamatørlisens</li><li>§ 15. Dispensasjonsadgang</li><li>§ 16. Klagemyndighet</li><li>§ 17. Straff</li><li>§ 18. Ikrafttredelse</li></ul></li></ul></dd></dl></header><main class="documentBody" data-lovdata-URL="LTI/forskrift/1995-03-25-274" id="dokument"><h1>Forskrift om radioamatørlisens.</h1><article class="legalArticle" data-lovdata-URL="LTI/forskrift/1995-03-25-274/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Virkeområde</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Denne forskriften gir bestemmelser om tildeling av radioamatørlisens og om anskaffelse og bruk av radioteknisk utstyr til radioamatørformål.</article><article class="legalP" data-absoluteaddress="/paragraf/1/ledd/2/" id="paragraf-1-ledd-2">Forskriften gjelder for alt område under norsk jurisdiksjon. På Svalbard gjelder forskriften i den utstrekning bestemmelsene ikke strider mot Svalbardtraktatens artikkel 4.</article></article><article class="legalArticle" data-lovdata-URL="LTI/forskrift/1995-03-25-274/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Definisjoner</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Med <i>radioamatørstasjon</i> forstås i denne forskriften radiosender- og mottakerutstyr med tilhørende antenneinstallasjon, som benyttes for radioamatørvirksomhet på frekvenser avsatt for dette formål.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Med <i>radioamatør</i> forstås i denne forskriften en person som innehar radioamatørlisens.</article></article><article class="legalArticle" data-lovdata-URL="LTI/forskrift/1995-03-25-274/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Lisensmyndighet</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Statens teleforvaltning er lisensmyndighet etter denne forskriften.</article></article><article class="legalArticle" data-lovdata-URL="LTI/forskrift/1995-03-25-274/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Tildeling av lisens</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">Før radioamatørstasjon anskaffes må det foreligge gyldig radioamatørlisens. Søknad sendes lisensmyndigheten på fastsatt skjema.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">Radioamatørlisens gir lisensinnehaveren rett til å anskaffe og bruke radioamatørstasjon på de vilkår som framgår av denne forskrift og vilkår fastsatt i medhold av denne.</article><article class="legalP" data-absoluteaddress="/paragraf/4/ledd/3/" id="paragraf-4-ledd-3">Det kan knyttes individuelle vilkår til den enkelte lisens. Det kan også kreves at søkeren avlegger en prøve som omfatter krav til betjeningsdyktighet og kunnskaper om teknikk og reglement. Nærmere regler om slik prøve fastsettes av lisensmyndigheten.</article><article class="legalP" data-absoluteaddress="/paragraf/4/ledd/4/" id="paragraf-4-ledd-4">Lisensen kan gjøres tidsbegrenset.</article><article class="legalP" data-absoluteaddress="/paragraf/4/ledd/5/" id="paragraf-4-ledd-5">Statens teleforvaltning kan fastsette særskilte vilkår for utenlandske radioamatørers virksomhet.</article></article><article class="legalArticle" data-lovdata-URL="LTI/forskrift/1995-03-25-274/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Overdragelse</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">Radioamatørstasjonen, eller de deler av den som omfatter senderutstyr, kan bare leies ut, lånes ut, selges eller avhendes på annen måte til en som har gyldig radioamatørlisens, eller til registrert radioforhandler som omsetter slikt utstyr.</article></article><article class="legalArticle" data-lovdata-URL="LTI/forskrift/1995-03-25-274/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Endring av navn eller adresse</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">Endring av lisensinnehaverens navn eller adresse skal meldes til lisensmyndigheten uten ugrunnet opphold.</article></article><article class="legalArticle" data-lovdata-URL="LTI/forskrift/1995-03-25-274/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Krav til utstyret</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">Lisensmyndigheten avgjør hva en radioamatørstasjon skal kunne omfatte, og fastsetter de krav radioamatørstasjonen skal oppfylle.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Radioamatørstasjonen skal til enhver tid tilfredsstille de vilkår lisensmyndigheten har fastsatt. Utstyret skal holdes i slik driftsteknisk stand at alle krav som følger av vilkårene for lisensen, blir oppfylt.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Det kreves ikke typegodkjenning for utstyr som inngår i en radioamatørstasjon.</article><article class="legalP" data-absoluteaddress="/paragraf/7/ledd/4/" id="paragraf-7-ledd-4">Innehaveren skal til enhver tid gi de opplysninger om stasjonen som lisensmyndigheten ber om.</article></article><article class="legalArticle" data-lovdata-URL="LTI/forskrift/1995-03-25-274/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Krav til bruken av utstyret</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Ved anlegg og drift av radioamatørstasjon plikter radioamatøren i tillegg til denne forskriften å følge reglene om radioamatørvirksomhet i Det internasjonale radioreglement.</article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Radioamatøren skal alltid ha lisensen med seg når radioamatørstasjonen brukes. Uten samtykke fra lisensmyndigheten må ingen andre enn personer med gyldig lisens bruke stasjonen.</article><article class="legalP" data-absoluteaddress="/paragraf/8/ledd/3/" id="paragraf-8-ledd-3">Ved radioamatørstasjonen skal det føres dagbok i samsvar med regler fastsatt av lisensmyndigheten.</article><article class="legalP" data-absoluteaddress="/paragraf/8/ledd/4/" id="paragraf-8-ledd-4">Lisensmyndigheten fastsetter de frekvenser og den senderutgangseffekt som kan brukes, og gir bestemmelser om hvordan ekspedisjonen skal foregå og hvilken korrespondanse som det er tillatt å sende og ta imot over radioamatørstasjonen.</article><article class="legalP" data-absoluteaddress="/paragraf/8/ledd/5/" id="paragraf-8-ledd-5">Det er forbudt å avlytte, ta opp, gjengi eller på annen måte gjøre bruk av radiokorrespondanse som stasjonen ikke har tillatelse til å motta.</article><article class="legalP" data-absoluteaddress="/paragraf/8/ledd/6/" id="paragraf-8-ledd-6">Det må ikke sendes falske alarm- eller nødsignaler, eller andre ureglementerte signaler og meldinger over radioamatørstasjonen. Blindsending (sending uten adresse) er ikke tillatt.</article><article class="legalP" data-absoluteaddress="/paragraf/8/ledd/7/" id="paragraf-8-ledd-7">Om bord i norske radiopliktige skip og luftfartøy kan radioamatørstasjon bare installeres og brukes på særskilte vilkår fastsatt av lisensmyndigheten.</article><article class="legalP" data-absoluteaddress="/paragraf/8/ledd/8/" id="paragraf-8-ledd-8">Bruk av radioamatørstasjon på militært område må bare skje etter samtykke fra vedkommende militære myndighet, og på de vilkår som vedkommende myndighet fastsetter.</article></article><article class="legalArticle" data-lovdata-URL="LTI/forskrift/1995-03-25-274/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Pålegg om endringer</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Lisensmyndigheten kan gi pålegg om endringer i bruken av radioamatørstasjonen, og kan nekte bruk av stasjonen når særlige forhold gjør dette nødvendig.</article></article><article class="legalArticle" data-lovdata-URL="LTI/forskrift/1995-03-25-274/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Beredskapssituasjoner mv</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Når hensynet til rikets sikkerhet, beredskapshensyn eller andre allmenne hensyn krever det, kan bruk av radioamatørstasjonen innskrenkes eller nektes.</article><article class="legalP" data-absoluteaddress="/paragraf/10/ledd/2/" id="paragraf-10-ledd-2">Ved mobilisering og i krigstilfelle er all bruk av radioamatørstasjonen forbudt. Dersom det blir vedtatt i medhold av telegrafloven § 2, kan det kreves at radioamatørstasjonen stilles til disposisjon for staten, herunder at stasjonen eller deler av den forsegles eller overlates til forvaring på den måte vedkommende myndighet fastsetter.</article></article><article class="legalArticle" data-lovdata-URL="LTI/forskrift/1995-03-25-274/§11" data-name="§11" data-partID="§11" data-absoluteaddress="/paragraf/11/" id="paragraf-11"><h2 class="legalArticleHeader"><span class="legalArticleValue">§ 11</span>. <span class="legalArticleTitle">Kontroll</span></h2><article class="legalP" data-absoluteaddress="/paragraf/11/ledd/1/" id="paragraf-11-ledd-1">Lisensmyndigheten kan foreta teknisk kontroll og på annen måte føre kontroll med at vilkårene for lisensen overholdes, og kan kreve å få prøve om radioamatøren oppfyller ferdighetskravene som er nevnt i § 4. Lisensmyndigheten kan bemyndige andre til å foreta kontrollen.</article><article class="legalP" data-absoluteaddress="/paragraf/11/ledd/2/" id="paragraf-11-ledd-2">Ved kontroll skal kontrolløren gis uhindret adgang til utstyret. Radioamatørlisensen skal være tilgjengelig, og lisensmyndigheten kan kreve at lisensinnehaveren er tilstede.</article><article class="legalP" data-absoluteaddress="/paragraf/11/ledd/3/" id="paragraf-11-ledd-3">Dersom kontrolløren finner det nødvendig, kan utstyr mot kvittering tas med for nærmere teknisk undersøkelse.</article><article class="legalP" data-absoluteaddress="/paragraf/11/ledd/4/" id="paragraf-11-ledd-4">Lisensinnehaveren plikter å etterkomme pålegg som blir gitt som en nødvendig følge av kontrollen.</article></article><article class="legalArticle" data-lovdata-URL="LTI/forskrift/1995-03-25-274/§12" data-name="§12" data-partID="§12" data-absoluteaddress="/paragraf/12/" id="paragraf-12"><h2 class="legalArticleHeader"><span class="legalArticleValue">§ 12</span>. <span class="legalArticleTitle">Gebyrer og avgifter</span></h2><article class="legalP" data-absoluteaddress="/paragraf/12/ledd/1/" id="paragraf-12-ledd-1">Ved søknad om lisens betales søknadsgebyr fastsatt av Statens teleforvaltning.</article><article class="legalP" data-absoluteaddress="/paragraf/12/ledd/2/" id="paragraf-12-ledd-2">For lisensen betales årlig avgift etter satser fastsatt av Statens teleforvaltning.</article></article><article class="legalArticle" data-lovdata-URL="LTI/forskrift/1995-03-25-274/§13" data-name="§13" data-partID="§13" data-absoluteaddress="/paragraf/13/" id="paragraf-13"><h2 class="legalArticleHeader"><span class="legalArticleValue">§ 13</span>. <span class="legalArticleTitle">Opphør av lisens</span></h2><article class="legalP" data-absoluteaddress="/paragraf/13/ledd/1/" id="paragraf-13-ledd-1">Lisensen gjelder inntil videre, med mindre den er gjort tidsbegrenset jf. § 4.</article><article class="legalP" data-absoluteaddress="/paragraf/13/ledd/2/" id="paragraf-13-ledd-2">Lisensinnehaveren kan si opp lisensen. Oppsigelsen skal være skriftlig og datert.</article><article class="legalP" data-absoluteaddress="/paragraf/13/ledd/3/" id="paragraf-13-ledd-3">Lisensen kan trekkes tilbake ved gjentatte eller vesentlige brudd på vilkårene, eller når andre forhold gjør det nødvendig.</article><article class="legalP" data-absoluteaddress="/paragraf/13/ledd/4/" id="paragraf-13-ledd-4">Dersom opphørt lisens ønskes fornyet, kan lisensmyndigheten kreve at det avlegges ny prøve.</article></article><article class="legalArticle" data-lovdata-URL="LTI/forskrift/1995-03-25-274/§14" data-name="§14" data-partID="§14" data-absoluteaddress="/paragraf/14/" id="paragraf-14"><h2 class="legalArticleHeader"><span class="legalArticleValue">§ 14</span>. <span class="legalArticleTitle">Utfyllende vilkår for radioamatørlisens</span></h2><article class="legalP" data-absoluteaddress="/paragraf/14/ledd/1/" id="paragraf-14-ledd-1">Statens teleforvaltning kan fastsette utfyllende bestemmelser til denne forskriften i form av generelle vilkår for radioamatørlisens.</article></article><article class="legalArticle" data-lovdata-URL="LTI/forskrift/1995-03-25-274/§15" data-name="§15" data-partID="§15" data-absoluteaddress="/paragraf/15/" id="paragraf-15"><h2 class="legalArticleHeader"><span class="legalArticleValue">§ 15</span>. <span class="legalArticleTitle">Dispensasjonsadgang</span></h2><article class="legalP" data-absoluteaddress="/paragraf/15/ledd/1/" id="paragraf-15-ledd-1">Når særlige hensyn tilsier det kan lisensmyndigheten i enkelttilfeller fravike bestemmelser i denne forskriften eller utfyllende vilkår.</article></article><article class="legalArticle" data-lovdata-URL="LTI/forskrift/1995-03-25-274/§16" data-name="§16" data-partID="§16" data-absoluteaddress="/paragraf/16/" id="paragraf-16"><h2 class="legalArticleHeader"><span class="legalArticleValue">§ 16</span>. <span class="legalArticleTitle">Klagemyndighet</span></h2><article class="legalP" data-absoluteaddress="/paragraf/16/ledd/1/" id="paragraf-16-ledd-1">Statens teleforvaltningsråd er klageinstans for enkeltvedtak fattet av Statens teleforvaltning etter denne forskriften.</article><article class="legalP" data-absoluteaddress="/paragraf/16/ledd/2/" id="paragraf-16-ledd-2">Klagesak av prinsipiell betydning eller telepolitisk karakter avgjøres av Samferdselsdepartementet etter at Statens teleforvaltningsråd har gitt begrunnet innstilling.</article><article class="legalP" data-absoluteaddress="/paragraf/16/ledd/3/" id="paragraf-16-ledd-3">Vedtak i klagesak kan ikke påklages videre, jf forvaltningsloven § 28, første ledd, annet punktum.</article></article><article class="legalArticle" data-lovdata-URL="LTI/forskrift/1995-03-25-274/§17" data-name="§17" data-partID="§17" data-absoluteaddress="/paragraf/17/" id="paragraf-17"><h2 class="legalArticleHeader"><span class="legalArticleValue">§ 17</span>. <span class="legalArticleTitle">Straff</span></h2><article class="legalP" data-absoluteaddress="/paragraf/17/ledd/1/" id="paragraf-17-ledd-1">Overtredelse av denne forskriften, eller vilkår fastsatt i medhold av denne forskriften, kan straffes med hjemmel i telegrafloven § 6.</article></article><article class="legalArticle" data-lovdata-URL="LTI/forskrift/1995-03-25-274/§18" data-name="§18" data-partID="§18" data-absoluteaddress="/paragraf/18/" id="paragraf-18"><h2 class="legalArticleHeader"><span class="legalArticleValue">§ 18</span>. <span class="legalArticleTitle">Ikrafttredelse</span></h2><article class="legalP" data-absoluteaddress="/paragraf/18/ledd/1/" id="paragraf-18-ledd-1">Forskriften trer i kraft straks. Fra samme tid oppheves forskrift av 2. mars 1987 nr. 817 om radioamatørlisens (radioamatørvilkår) samt utfyllende forskrifter.</article></article></main></body></html>