<!DOCTYPE html><html lang="no"><head><title>Forskrift om utskrifter, kopier m.v. avgitt fra Enhetsregisteret.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:18:48</dd><dt class="legacyID">Datokode</dt><dd class="legacyID">FOR-1995-02-09-115</dd><dt class="dokid">DokumentID</dt><dd class="dokid">LTI/forskrift/1995-02-09-115</dd><dt class="ministry">Departement</dt><dd class="ministry"><ul><li>Finans- og tolldepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 3</dd><dt class="dateInForce">I kraft fra</dt><dd class="dateInForce">1995-03-01</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1994-06-03-15/§21</li><li>lov/1994-06-03-15/§22</li><li>forskrift/1994-06-03-375</li></ul></dd><dt class="dateOfPublication">Kunngjort</dt><dd class="dateOfPublication">1995-03-01</dd><dt class="title">Tittel</dt><dd class="title">Forskrift om utskrifter, kopier m.v. avgitt fra Enhetsregisteret.</dd><dt class="miscInformation">Annet om dokumentet</dt><dd class="miscInformation">Fastsatt av Finans- og tolldepartementet 9. februar 1995 med hjemmel i lov av 3. juni 1994 nr. 15 om Enhetsregisteret § 21 og § 22 siste ledd og kgl.res. av 3. juni 1994 nr. 375.</dd><dt class="refid">RefID</dt><dd class="refid">forskrift/1995-02-09-115</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift om utskrifter, kopier m.v. avgitt fra Enhetsregisteret.<ul class="tocSubUl"><li>§ 1. Bestillingen</li><li>§ 2. Former for avgivelse</li><li>§ 3. Gebyr og betaling</li><li>§ 4. Utskrift på enkeltenhet</li><li>§ 5. Kopi av melding</li><li>§ 6. Rolleoversikt</li><li>§ 7. Bestandsoversikt</li><li>§ 8. Gebyrfri avgivelse</li><li>§ 9. Annen avgivelse</li><li>§ 10. Ikrafttreden</li></ul></li></ul></dd></dl></header><main class="documentBody" data-lovdata-URL="LTI/forskrift/1995-02-09-115" id="dokument"><h1>Forskrift om utskrifter, kopier m.v. avgitt fra Enhetsregisteret.</h1><article class="legalArticle" data-lovdata-URL="LTI/forskrift/1995-02-09-115/§1" data-name="§1" data-partID="§1" data-absoluteaddress="/paragraf/1/" id="paragraf-1"><h2 class="legalArticleHeader"><span class="legalArticleValue">§ 1</span>. <span class="legalArticleTitle">Bestillingen</span></h2><article class="legalP" data-absoluteaddress="/paragraf/1/ledd/1/" id="paragraf-1-ledd-1">Ved bestilling av opplysninger fra Enhetsregisteret, må enheten det bestilles opplysninger om identifiseres på en sikker måte. Dette gjelder ikke bestilling av oversikt over enheter som er registrert med en eller flere nærmere angitte opplysninger.</article></article><article class="legalArticle" data-lovdata-URL="LTI/forskrift/1995-02-09-115/§2" data-name="§2" data-partID="§2" data-absoluteaddress="/paragraf/2/" id="paragraf-2"><h2 class="legalArticleHeader"><span class="legalArticleValue">§ 2</span>. <span class="legalArticleTitle">Former for avgivelse</span></h2><article class="legalP" data-absoluteaddress="/paragraf/2/ledd/1/" id="paragraf-2-ledd-1">Opplysninger fra Enhetsregisteret kan avgis skriftlig, muntlig og via elektroniske medier. Muntlig avgivelse av opplysninger som etter enhetsregisterloven § 22 har begrenset tilgjengelighet, skal bare skje i de tilfellene registerfører har forsikret seg om at bestiller er berettiget til å motta opplysningene.</article><article class="legalP" data-absoluteaddress="/paragraf/2/ledd/2/" id="paragraf-2-ledd-2">Opplysninger om telefonnummer, telefaxnummer og andre elektroniske adresser avgis kun skriftlig og på elektroniske medier.</article></article><article class="legalArticle" data-lovdata-URL="LTI/forskrift/1995-02-09-115/§3" data-name="§3" data-partID="§3" data-absoluteaddress="/paragraf/3/" id="paragraf-3"><h2 class="legalArticleHeader"><span class="legalArticleValue">§ 3</span>. <span class="legalArticleTitle">Gebyr og betaling</span></h2><article class="legalP" data-absoluteaddress="/paragraf/3/ledd/1/" id="paragraf-3-ledd-1">Gebyr etter denne forskriften beregnes med utgangspunkt i rettsgebyret, jf lov av 17. desember 1982 nr 86 § 1. Innkrevingen av gebyr skjer som hovedregel etterskuddsvis.</article><article class="legalP" data-absoluteaddress="/paragraf/3/ledd/2/" id="paragraf-3-ledd-2">Registerfører kan fastsette som vilkår for etterskuddsvis betaling av gebyr at det stilles garanti eller gjøres bruk av særskilt fastlagt betalingsmåte. Registerfører kan overfor bestillere som tidligere har misligholdt betalingsforpliktelse for gebyr, kreve at gebyret betales forskuddsvis.</article><article class="legalP" data-absoluteaddress="/paragraf/3/ledd/3/" id="paragraf-3-ledd-3">I de tilfeller hvor gebyret ender med desimaler, skal gebyret rundes nedover til nærmeste krone.</article><article class="legalP" data-absoluteaddress="/paragraf/3/ledd/4/" id="paragraf-3-ledd-4">Det skal ikke betales gebyr for utskrift som bestiller har krav på i henhold til lov av 9. juni 1978 nr 48 om personregistre m.m § 7.</article></article><article class="legalArticle" data-lovdata-URL="LTI/forskrift/1995-02-09-115/§4" data-name="§4" data-partID="§4" data-absoluteaddress="/paragraf/4/" id="paragraf-4"><h2 class="legalArticleHeader"><span class="legalArticleValue">§ 4</span>. <span class="legalArticleTitle">Utskrift på enkeltenhet</span></h2><article class="legalP" data-absoluteaddress="/paragraf/4/ledd/1/" id="paragraf-4-ledd-1">For ordinær utskrift betales et tiendedels rettsgebyr. Dette gjelder ikke utskrifter som avgis i tilknytning til en melding. Med ordinær utskrift menes utskrift som avgis etter en bestilling som kun har enhetens organisasjonsnummer som angivelse av utskriftens innhold. Med de begrensninger som følger av enhetsregisterloven § 22, skal en slik utskrift inneholde alle opplysninger registrert på enheten på tidspunktet bestillingen effektueres.</article><article class="legalP" data-absoluteaddress="/paragraf/4/ledd/2/" id="paragraf-4-ledd-2">For spesialutskrifter betales et gebyr tilsvarende et femtedels rettsgebyr. Med spesialutskrift menes utskrift på en enkelt enhet som avgis uten tilknytning til melding og som ikke omfattes av denne bestemmelsens første ledd.</article></article><article class="legalArticle" data-lovdata-URL="LTI/forskrift/1995-02-09-115/§5" data-name="§5" data-partID="§5" data-absoluteaddress="/paragraf/5/" id="paragraf-5"><h2 class="legalArticleHeader"><span class="legalArticleValue">§ 5</span>. <span class="legalArticleTitle">Kopi av melding</span></h2><article class="legalP" data-absoluteaddress="/paragraf/5/ledd/1/" id="paragraf-5-ledd-1">For kopi av registreringsmelding med eventuelle vedlegg som følger meldingen til Enhetsregisteret, betales for hver bestilling et femtedels rettsgebyr. Det betales samme gebyr om man bare bestiller kopi av deler av melding med vedlegg.</article></article><article class="legalArticle" data-lovdata-URL="LTI/forskrift/1995-02-09-115/§6" data-name="§6" data-partID="§6" data-absoluteaddress="/paragraf/6/" id="paragraf-6"><h2 class="legalArticleHeader"><span class="legalArticleValue">§ 6</span>. <span class="legalArticleTitle">Rolleoversikt</span></h2><article class="legalP" data-absoluteaddress="/paragraf/6/ledd/1/" id="paragraf-6-ledd-1">For sammenstilling av opplysninger om en persons tilknytning til næringsvirksomhet (rolleoversikt), betales et femtedels rettsgebyr. Personen det bestilles en rolleoversikt på må identifiseres med navn, adresse og fullstendig fødselsnummer (11 siffer), eventuelt organisasjonsnummer for enheter registrert i Enhetsregisteret.</article><article class="legalP" data-absoluteaddress="/paragraf/6/ledd/2/" id="paragraf-6-ledd-2">En slik sammenstilling som omhandlet i første ledd er kun tilgjengelig for personen det bestilles opplysninger om og offentlige myndigheter.</article></article><article class="legalArticle" data-lovdata-URL="LTI/forskrift/1995-02-09-115/§7" data-name="§7" data-partID="§7" data-absoluteaddress="/paragraf/7/" id="paragraf-7"><h2 class="legalArticleHeader"><span class="legalArticleValue">§ 7</span>. <span class="legalArticleTitle">Bestandsoversikt</span></h2><article class="legalP" data-absoluteaddress="/paragraf/7/ledd/1/" id="paragraf-7-ledd-1">For liste med bestandsoversikt i Enhetsregisteret betales et gebyr tilsvarende en promille av rettsgebyret pr enhet listen omfatter. Listen kan bare inneholde opplysninger som enhver har innsynsrett i etter enhetsregisterloven § 22 annet ledd.</article><article class="legalP" data-absoluteaddress="/paragraf/7/ledd/2/" id="paragraf-7-ledd-2">Liste som nevnt i første ledd kan for offentlige myndigheter utvides til også å inneholde opplysninger registrert i henhold til enhetsregisterloven § 6 første ledd. For en slik utvidet liste betales en prosent av rettsgebyret pr enhet listen omfatter.</article><article class="legalP" data-absoluteaddress="/paragraf/7/ledd/3/" id="paragraf-7-ledd-3">Registerfører skal stille som vilkår for avgivelse etter denne bestemmelsen, at nødvendig konsesjon etter lov av 9. juni 1978 nr 48 om personregistre m.m. kan dokumenteres.</article></article><article class="legalArticle" data-lovdata-URL="LTI/forskrift/1995-02-09-115/§8" data-name="§8" data-partID="§8" data-absoluteaddress="/paragraf/8/" id="paragraf-8"><h2 class="legalArticleHeader"><span class="legalArticleValue">§ 8</span>. <span class="legalArticleTitle">Gebyrfri avgivelse</span></h2><article class="legalP" data-absoluteaddress="/paragraf/8/ledd/1/" id="paragraf-8-ledd-1">Tilknyttede registre, domstolene og politi- og påtalemyndigheten skal få opplysninger fra Enhetsregisteret gebyrfritt. Det samme gjelder øvrige offentlige virksomheter som for staten foretar:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/paragraf/8/ledd/1/punkt/1/" id="paragraf-8-ledd-1-punkt-1"><span class="data-originalId">a)</span><article class="legalP" data-absoluteaddress="/paragraf/8/ledd/1/punkt/1/ledd/1/" id="paragraf-8-ledd-1-punkt-1-ledd-1">fastsettelse og utligning av skatter og avgifter eller</article></article></li><li data-li-identifier="b)" data-name="b)"><article class="listArticle" data-absoluteaddress="/paragraf/8/ledd/1/punkt/2/" id="paragraf-8-ledd-1-punkt-2"><span class="data-originalId">b)</span><article class="legalP" data-absoluteaddress="/paragraf/8/ledd/1/punkt/2/ledd/1/" id="paragraf-8-ledd-1-punkt-2-ledd-1">innfordring eller</article></article></li><li data-li-identifier="c)" data-name="c)"><article class="listArticle" data-absoluteaddress="/paragraf/8/ledd/1/punkt/3/" id="paragraf-8-ledd-1-punkt-3"><span class="data-originalId">c)</span><article class="legalP" data-absoluteaddress="/paragraf/8/ledd/1/punkt/3/ledd/1/" id="paragraf-8-ledd-1-punkt-3-ledd-1">kontroll av finansieringsvirksomhet og finansinstitusjoner</article></article></li></ul></article><article class="legalP" data-absoluteaddress="/paragraf/8/ledd/2/" id="paragraf-8-ledd-2">Registerfører kan sette nærmere vilkår for hvordan avgivelsen skal skje og hvilke opplysninger som skal gjøres tilgjengelig etter denne bestemmelsen.</article></article><article class="legalArticle" data-lovdata-URL="LTI/forskrift/1995-02-09-115/§9" data-name="§9" data-partID="§9" data-absoluteaddress="/paragraf/9/" id="paragraf-9"><h2 class="legalArticleHeader"><span class="legalArticleValue">§ 9</span>. <span class="legalArticleTitle">Annen avgivelse</span></h2><article class="legalP" data-absoluteaddress="/paragraf/9/ledd/1/" id="paragraf-9-ledd-1">Etter retningslinjer godkjent av Finansdepartementet kan det åpnes for direkte oppslag i Enhetsregisteret, samt levering og ajourhold av delkopi av registeret til brukere med konsesjon etter lov av 9. juni 1978 nr 48 om personregistre m.m</article></article><article class="legalArticle" data-lovdata-URL="LTI/forskrift/1995-02-09-115/§10" data-name="§10" data-partID="§10" data-absoluteaddress="/paragraf/10/" id="paragraf-10"><h2 class="legalArticleHeader"><span class="legalArticleValue">§ 10</span>. <span class="legalArticleTitle">Ikrafttreden</span></h2><article class="legalP" data-absoluteaddress="/paragraf/10/ledd/1/" id="paragraf-10-ledd-1">Denne forskrift trer i kraft fra 1. mars 1995.</article></article></main></body></html>