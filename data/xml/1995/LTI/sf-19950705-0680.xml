<!DOCTYPE html><html lang="no"><head><title>Forskrift for gjennomføring av råvareprisutjevning for industrielt bearbeidede jordbruksvarer.</title><base href="https://lovdata.no/" /></head><body><header class="documentHeader" id="hode"><dl class="data-document-key-info"><dt class="xmlGenerated">XML generert</dt><dd class="xmlGenerated">2025-11-18 09:19:34</dd><dt class="legacyID">Datokode</dt><dd class="legacyID">FOR-1995-07-05-680</dd><dt class="dokid">DokumentID</dt><dd class="dokid">LTI/forskrift/1995-07-05-680</dd><dt class="ministry">Departement</dt><dd class="ministry"><ul><li>Landbruksdepartementet</li></ul></dd><dt class="publishedIn">Publisert i</dt><dd class="publishedIn">Avd I 1995 Nr. 15</dd><dt class="dateInForce">I kraft fra</dt><dd class="dateInForce">1995-07-05</dd><dt class="appliesTo">Gjelder for</dt><dd class="appliesTo">Norge</dd><dt class="basedOn">Hjemmel</dt><dd class="basedOn"><ul><li>lov/1974-05-31-20/§2</li></ul></dd><dt class="dateOfPublication">Kunngjort</dt><dd class="dateOfPublication">1995-08-14</dd><dt class="title">Tittel</dt><dd class="title">Forskrift for gjennomføring av råvareprisutjevning for industrielt bearbeidede jordbruksvarer.</dd><dt class="miscInformation">Annet om dokumentet</dt><dd class="miscInformation">Fastsatt av Landbruksdepartementet 5. juli 1995 med hjemmel i lov av 31. mai 1974 nr. 20 om råvareprisutjevning i jordbruket § 2, jfr. kgl.res. av 20. september 1974.</dd><dt class="refid">RefID</dt><dd class="refid">forskrift/1995-07-05-680</dd><dt class="table-of-contents">Innhold</dt><dd class="table-of-contents"><ul class="tocTopUl"><li>Forskrift for gjennomføring av råvareprisutjevning for industrielt bearbeidede jordbruksvarer.<ul class="tocSubUl"><li>Generelt<ul class="tocSubUl"><li>§ 1.</li><li>§ 2.</li><li>§ 3.</li></ul></li><li>Eksportrestitusjon<ul class="tocSubUl"><li>§ 4.</li><li>§ 5.</li><li>§ 6.</li><li>§ 7.</li><li>§ 8.</li></ul></li><li>Tilskudd i form av prisnedskrivning<ul class="tocSubUl"><li>§ 9.</li><li>§ 10.</li></ul></li><li>Prisnedskrivning i kombinasjon med internavgift (intern ordning)<ul class="tocSubUl"><li>§ 11.</li><li>§ 12.</li><li>§ 13.</li><li>§ 14.</li><li>§ 15.</li><li>§ 16.</li><li>§ 17.</li></ul></li><li>Informasjonsplikt og kontroll<ul class="tocSubUl"><li>§ 18.</li><li>§ 19.</li></ul></li><li>Dispensasjon<ul class="tocSubUl"><li>§ 20.</li></ul></li><li>Ikrafttredelse<ul class="tocSubUl"><li>§ 21.</li></ul></li></ul></li></ul></dd></dl></header><main class="documentBody" data-lovdata-URL="LTI/forskrift/1995-07-05-680" id="dokument"><h1>Forskrift for gjennomføring av råvareprisutjevning for industrielt bearbeidede jordbruksvarer.</h1><section class="section" data-section-type="default" data-absoluteaddress="/kapittel/1/" id="kapittel-1" data-lovdata-URL="LTI/forskrift/1995-07-05-680/KAPITTEL_1" data-partID="k1"><h2>Generelt</h2><article class="legalArticle" data-lovdata-URL="LTI/forskrift/1995-07-05-680/§1" data-name="§1" data-partID="§1" data-absoluteaddress="/kapittel/1/paragraf/1/" id="kapittel-1-paragraf-1"><h3 class="legalArticleHeader"><span class="legalArticleValue">§ 1</span>.</h3><article class="legalP" data-absoluteaddress="/kapittel/1/paragraf/1/ledd/1/" id="kapittel-1-paragraf-1-ledd-1">Med råvareprisutjevning for industrielt bearbeidede jordbruksvarer, heretter ferdigvarer, forstås utbetaling av tilskudd i den hensikt å utjevne forskjeller i råvarekostnadene mellom norske og utenlandske ferdigvarer.</article><article class="legalP" data-absoluteaddress="/kapittel/1/paragraf/1/ledd/2/" id="kapittel-1-paragraf-1-ledd-2">Råvareprisutjevningen kan skje i form av:<ul class="defaultList"><li data-li-identifier="a)" data-name="a)"><article class="listArticle" data-absoluteaddress="/kapittel/1/paragraf/1/ledd/2/punkt/1/" id="kapittel-1-paragraf-1-ledd-2-punkt-1"><span class="data-originalId">a)</span><article class="legalP" data-absoluteaddress="/kapittel/1/paragraf/1/ledd/2/punkt/1/ledd/1/" id="kapittel-1-paragraf-1-ledd-2-punkt-1-ledd-1">Tilskudd ved eksport av ferdigvarer (eksportrestitusjon).</article></article></li><li data-li-identifier="b)" data-name="b)"><article class="listArticle" data-absoluteaddress="/kapittel/1/paragraf/1/ledd/2/punkt/2/" id="kapittel-1-paragraf-1-ledd-2-punkt-2"><span class="data-originalId">b)</span><article class="legalP" data-absoluteaddress="/kapittel/1/paragraf/1/ledd/2/punkt/2/ledd/1/" id="kapittel-1-paragraf-1-ledd-2-punkt-2-ledd-1">Prisnedskrivning ved at prisene på innenlandske jordbruksråvarer som nyttes til fremstilling av ferdigvarer, skrives helt eller delvis ned til verdensmarkedets prisnivå.</article></article></li></ul></article></article><article class="legalArticle" data-lovdata-URL="LTI/forskrift/1995-07-05-680/§2" data-name="§2" data-partID="§2" data-absoluteaddress="/kapittel/1/paragraf/2/" id="kapittel-1-paragraf-2"><h3 class="legalArticleHeader"><span class="legalArticleValue">§ 2</span>.</h3><article class="legalP" data-absoluteaddress="/kapittel/1/paragraf/2/ledd/1/" id="kapittel-1-paragraf-2-ledd-1">Landbruksdepartementet fastsetter hvilke ferdigvarer som skal omfattes av de ulike formene for råvareprisutjevning, nevnt i § 1 a) og b).</article></article><article class="legalArticle" data-lovdata-URL="LTI/forskrift/1995-07-05-680/§3" data-name="§3" data-partID="§3" data-absoluteaddress="/kapittel/1/paragraf/3/" id="kapittel-1-paragraf-3"><h3 class="legalArticleHeader"><span class="legalArticleValue">§ 3</span>.</h3><article class="legalP" data-absoluteaddress="/kapittel/1/paragraf/3/ledd/1/" id="kapittel-1-paragraf-3-ledd-1">Følgende jordbruksråvarer kan omfattes av råvareprisutjevningen:<ul class="defaultList"><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/1/" id="kapittel-1-paragraf-3-ledd-1-punkt-1"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/1/ledd/1/" id="kapittel-1-paragraf-3-ledd-1-punkt-1-ledd-1">Melk og melkeprodukter</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/2/" id="kapittel-1-paragraf-3-ledd-1-punkt-2"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/2/ledd/1/" id="kapittel-1-paragraf-3-ledd-1-punkt-2-ledd-1">Egg og eggprodukter</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/3/" id="kapittel-1-paragraf-3-ledd-1-punkt-3"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/3/ledd/1/" id="kapittel-1-paragraf-3-ledd-1-punkt-3-ledd-1">Poteter og potetprodukter</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/4/" id="kapittel-1-paragraf-3-ledd-1-punkt-4"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/4/ledd/1/" id="kapittel-1-paragraf-3-ledd-1-punkt-4-ledd-1">Korn og melvarer</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/5/" id="kapittel-1-paragraf-3-ledd-1-punkt-5"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/5/ledd/1/" id="kapittel-1-paragraf-3-ledd-1-punkt-5-ledd-1">Stivelse og stivelsesprodukter</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/6/" id="kapittel-1-paragraf-3-ledd-1-punkt-6"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/6/ledd/1/" id="kapittel-1-paragraf-3-ledd-1-punkt-6-ledd-1">Kjøtt</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/7/" id="kapittel-1-paragraf-3-ledd-1-punkt-7"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/7/ledd/1/" id="kapittel-1-paragraf-3-ledd-1-punkt-7-ledd-1">Sukker og stivelsessukker</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/8/" id="kapittel-1-paragraf-3-ledd-1-punkt-8"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/8/ledd/1/" id="kapittel-1-paragraf-3-ledd-1-punkt-8-ledd-1">Frukt og bær</article></article></li><li data-li-identifier="-" data-name="-"><article class="listArticle" data-absoluteaddress="/kapittel/1/paragraf/3/ledd/1/punkt/9/" id="kapittel-1-paragraf-3-ledd-1-punkt-9"><span class="data-originalId">-</span><article class="legalP" data-absoluteaddress="/kapittel/1/paragraf/3/ledd/1/punkt/9/ledd/1/" id="kapittel-1-paragraf-3-ledd-1-punkt-9-ledd-1">Vegetabilske oljer og fettstoffer.</article></article></li></ul></article><article class="legalP" data-absoluteaddress="/kapittel/1/paragraf/3/ledd/2/" id="kapittel-1-paragraf-3-ledd-2">Kun norskproduserte jordbruksråvarer kan være gjenstand for prisnedskrivning og eksportrestitusjon.</article></article></section><section class="section" data-section-type="default" data-absoluteaddress="/kapittel/2/" id="kapittel-2" data-lovdata-URL="LTI/forskrift/1995-07-05-680/KAPITTEL_2" data-partID="k2"><h2>Eksportrestitusjon</h2><article class="legalArticle" data-lovdata-URL="LTI/forskrift/1995-07-05-680/§4" data-name="§4" data-partID="§4" data-absoluteaddress="/kapittel/2/paragraf/1/" id="kapittel-2-paragraf-1"><h3 class="legalArticleHeader"><span class="legalArticleValue">§ 4</span>.</h3><article class="legalP" data-absoluteaddress="/kapittel/2/paragraf/1/ledd/1/" id="kapittel-2-paragraf-1-ledd-1">Eksportrestitusjon nevnt i § 1 a) skal normalt beregnes på grunnlag av differansen mellom verdensmarkedsprisen og markedsprisen i Norge for jordbruksråvarer som er brukt i produksjon av ferdigvaren. Satsene skal forhåndsfastsettes av Statens Kornforretning, normalt for hvert kvartal på grunnlag av råvarepriser i det foregående kvartal.</article><article class="legalP" data-absoluteaddress="/kapittel/2/paragraf/1/ledd/2/" id="kapittel-2-paragraf-1-ledd-2">Med foregående kvartal forstås de to nest siste måneder, samt ti første dager av siste måned. Med mindre særlige forhold tilsier noe annet, skal prisene beregnes som gjennomsnitt for vedkommende vare.</article><article class="legalP" data-absoluteaddress="/kapittel/2/paragraf/1/ledd/3/" id="kapittel-2-paragraf-1-ledd-3">Dersom det inntrer vesentlige endringer i prisene for jordbruksråvarer på verdensmarkedet, eller på det norske marked i løpet av et kvartal, kan satsene endres tilsvarende.</article><article class="legalP" data-absoluteaddress="/kapittel/2/paragraf/1/ledd/4/" id="kapittel-2-paragraf-1-ledd-4">Dersom hensynet til forpliktelser etter internasjonale avtaler gjør det nødvendig, kan de satsene som er nevnt i første ledd, endres.</article><article class="legalP" data-absoluteaddress="/kapittel/2/paragraf/1/ledd/5/" id="kapittel-2-paragraf-1-ledd-5">Eksportrestitusjon nevnt i § 1 a) skal beregnes så langt som mulig ut fra det faktiske råvareforbruk. Dersom eksportrestitusjonen skal dekke en gruppe ferdigvarer, kan satsene fastsettes uten detaljerte pris- og mengdeberegninger.</article></article><article class="legalArticle" data-lovdata-URL="LTI/forskrift/1995-07-05-680/§5" data-name="§5" data-partID="§5" data-absoluteaddress="/kapittel/2/paragraf/2/" id="kapittel-2-paragraf-2"><h3 class="legalArticleHeader"><span class="legalArticleValue">§ 5</span>.</h3><article class="legalP" data-absoluteaddress="/kapittel/2/paragraf/2/ledd/1/" id="kapittel-2-paragraf-2-ledd-1">Med verdensmarkedspris for en jordbruksråvare forstås cif-importpris Norge dersom denne kan betraktes som representativ. Dersom en slik pris ikke foreligger, eller den ikke kan anses som representativ, skal det anvendes andre referanser, f.eks. innhentede representative tilbud</article><article class="legalP" data-absoluteaddress="/kapittel/2/paragraf/2/ledd/2/" id="kapittel-2-paragraf-2-ledd-2">Med markedspris i Norge forstås den pris som oppnås for salg til industriell videreforedling.</article><article class="legalP" data-absoluteaddress="/kapittel/2/paragraf/2/ledd/3/" id="kapittel-2-paragraf-2-ledd-3">Eksportrestitusjon betales etter de satser som gjelder på tollekspederingstidspunktet.</article></article><article class="legalArticle" data-lovdata-URL="LTI/forskrift/1995-07-05-680/§6" data-name="§6" data-partID="§6" data-absoluteaddress="/kapittel/2/paragraf/3/" id="kapittel-2-paragraf-3"><h3 class="legalArticleHeader"><span class="legalArticleValue">§ 6</span>.</h3><article class="legalP" data-absoluteaddress="/kapittel/2/paragraf/3/ledd/1/" id="kapittel-2-paragraf-3-ledd-1">Bedrifter som søker om eksportrestitusjon, skal levere inn prognoser over det kommende års eksport. Prognosene skal være sendt Statens Kornforretning senest innen 1. november.</article><article class="legalP" data-absoluteaddress="/kapittel/2/paragraf/3/ledd/2/" id="kapittel-2-paragraf-3-ledd-2">Bedrifter som søker om eksportrestitusjon, skal sende inn prognoser over forventet eksport for den kommende måned. Prognosene skal være sendt Statens Kornforretning senest innen utgangen av hver måned.</article><article class="legalP" data-absoluteaddress="/kapittel/2/paragraf/3/ledd/3/" id="kapittel-2-paragraf-3-ledd-3">Prognosene skal til enhver tid være basert på de mest oppdaterte data bedriften er i besittelse av.</article></article><article class="legalArticle" data-lovdata-URL="LTI/forskrift/1995-07-05-680/§7" data-name="§7" data-partID="§7" data-absoluteaddress="/kapittel/2/paragraf/4/" id="kapittel-2-paragraf-4"><h3 class="legalArticleHeader"><span class="legalArticleValue">§ 7</span>.</h3><article class="legalP" data-absoluteaddress="/kapittel/2/paragraf/4/ledd/1/" id="kapittel-2-paragraf-4-ledd-1">Resepter over råvareforbruk som ligger til grunn for søknad om eksportrestitusjon, skal være godkjent av Statens Kornforretning før eksporten finner sted.</article></article><article class="legalArticle" data-lovdata-URL="LTI/forskrift/1995-07-05-680/§8" data-name="§8" data-partID="§8" data-absoluteaddress="/kapittel/2/paragraf/5/" id="kapittel-2-paragraf-5"><h3 class="legalArticleHeader"><span class="legalArticleValue">§ 8</span>.</h3><article class="legalP" data-absoluteaddress="/kapittel/2/paragraf/5/ledd/1/" id="kapittel-2-paragraf-5-ledd-1">Søknad om restitusjon og dokumentasjon skal være sendt Statens Kornforretning innen utgangen av måneden etter den måned eksporten har funnet sted.</article></article></section><section class="section" data-section-type="default" data-absoluteaddress="/kapittel/3/" id="kapittel-3" data-lovdata-URL="LTI/forskrift/1995-07-05-680/KAPITTEL_3" data-partID="k3"><h2>Tilskudd i form av prisnedskrivning</h2><article class="legalArticle" data-lovdata-URL="LTI/forskrift/1995-07-05-680/§9" data-name="§9" data-partID="§9" data-absoluteaddress="/kapittel/3/paragraf/1/" id="kapittel-3-paragraf-1"><h3 class="legalArticleHeader"><span class="legalArticleValue">§ 9</span>.</h3><article class="legalP" data-absoluteaddress="/kapittel/3/paragraf/1/ledd/1/" id="kapittel-3-paragraf-1-ledd-1">Tilskudd i form av prisnedskrivning utbetales av Statens Kornforretning etter søknad. Søknaden skal være sendt Statens Kornforretning senest ved utgangen av den påfølgende måneden.</article></article><article class="legalArticle" data-lovdata-URL="LTI/forskrift/1995-07-05-680/§10" data-name="§10" data-partID="§10" data-absoluteaddress="/kapittel/3/paragraf/2/" id="kapittel-3-paragraf-2"><h3 class="legalArticleHeader"><span class="legalArticleValue">§ 10</span>.</h3><article class="legalP" data-absoluteaddress="/kapittel/3/paragraf/2/ledd/1/" id="kapittel-3-paragraf-2-ledd-1">Bedrifter som søker om prisnedskrivning, skal levere inn prognoser over det kommende års forventede forbruk av råvarer. Prognosene skal være sendt Statens Kornforretning senest innen 1. november.</article><article class="legalP" data-absoluteaddress="/kapittel/3/paragraf/2/ledd/2/" id="kapittel-3-paragraf-2-ledd-2">Bedrifter som søker om prisnedskrivning, skal sende inn prognoser over den kommende måneds forventede forbruk av råvarer. Prognosene skal være sendt Statens Kornforretning senest innen utgangen av hver måned.</article><article class="legalP" data-absoluteaddress="/kapittel/3/paragraf/2/ledd/3/" id="kapittel-3-paragraf-2-ledd-3">Prognosene skal til enhver tid være basert på de mest oppdaterte data bedriften er i besittelse av.</article></article></section><section class="section" data-section-type="default" data-absoluteaddress="/kapittel/4/" id="kapittel-4" data-lovdata-URL="LTI/forskrift/1995-07-05-680/KAPITTEL_4" data-partID="k4"><h2>Prisnedskrivning i kombinasjon med internavgift (intern ordning)</h2><article class="legalArticle" data-lovdata-URL="LTI/forskrift/1995-07-05-680/§11" data-name="§11" data-partID="§11" data-absoluteaddress="/kapittel/4/paragraf/1/" id="kapittel-4-paragraf-1"><h3 class="legalArticleHeader"><span class="legalArticleValue">§ 11</span>.</h3><article class="legalP" data-absoluteaddress="/kapittel/4/paragraf/1/ledd/1/" id="kapittel-4-paragraf-1-ledd-1">Prisene på innenlandske jordbruksråvarer som nyttes til fremstilling av ferdigvarer, kan skrives ned helt eller delvis til verdensmarkedets prisnivå kombinert med internavgift på innenlands omsetning av norskprodusert og på importerte ferdigvarer.</article><article class="legalP" data-absoluteaddress="/kapittel/4/paragraf/1/ledd/2/" id="kapittel-4-paragraf-1-ledd-2">Prisnedskrivning skal normalt beregnes på grunnlag av differansen mellom verdensmarkedspris og markedspris i Norge for det kvantum, eller de kvanta jordbruksvarer som inngår i ferdigvaren. Satsene skal forhåndsfastsettes av Statens Kornforretning, normalt for hvert kvartal på grunnlag av råvarepriser i det foregående kvartal.</article><article class="legalP" data-absoluteaddress="/kapittel/4/paragraf/1/ledd/3/" id="kapittel-4-paragraf-1-ledd-3">Med foregående kvartal forstås de to nest siste måneder, samt ti første dager av siste måned. Med mindre særlige forhold tilsier noe annet, skal prisene beregnes som gjennomsnitt for vedkommende vare.</article><article class="legalP" data-absoluteaddress="/kapittel/4/paragraf/1/ledd/4/" id="kapittel-4-paragraf-1-ledd-4">Dersom det inntrer vesentlige endringer i prisene for jordbruksråvarer på verdensmarkedet, eller på det norske marked i løpet av et kvartal, kan satsene endres tilsvarende.</article><article class="legalP" data-absoluteaddress="/kapittel/4/paragraf/1/ledd/5/" id="kapittel-4-paragraf-1-ledd-5">Dersom hensynet til forpliktelser etter internasjonale avtaler gjør det nødvendig, kan de satsene som er nevnt i første ledd, endres.</article></article><article class="legalArticle" data-lovdata-URL="LTI/forskrift/1995-07-05-680/§12" data-name="§12" data-partID="§12" data-absoluteaddress="/kapittel/4/paragraf/2/" id="kapittel-4-paragraf-2"><h3 class="legalArticleHeader"><span class="legalArticleValue">§ 12</span>.</h3><article class="legalP" data-absoluteaddress="/kapittel/4/paragraf/2/ledd/1/" id="kapittel-4-paragraf-2-ledd-1">Prisnedskrivningen skal beregnes så langt som mulig ut fra det faktiske råvareforbruk. Dersom prisnedskrivningen skal dekke en gruppe ferdigvarer, kan satsene fastsettes uten detaljerte pris- og mengdeberegninger</article></article><article class="legalArticle" data-lovdata-URL="LTI/forskrift/1995-07-05-680/§13" data-name="§13" data-partID="§13" data-absoluteaddress="/kapittel/4/paragraf/3/" id="kapittel-4-paragraf-3"><h3 class="legalArticleHeader"><span class="legalArticleValue">§ 13</span>.</h3><article class="legalP" data-absoluteaddress="/kapittel/4/paragraf/3/ledd/1/" id="kapittel-4-paragraf-3-ledd-1">Med verdensmarkedspris for en jordbruksråvare forstås cif-importpris Norge dersom denne kan betraktes som representativ. Dersom en slik pris ikke foreligger, eller den ikke kan anses som representativ, skal det anvendes andre referanser, f.eks. innhentede representative tilbud.</article><article class="legalP" data-absoluteaddress="/kapittel/4/paragraf/3/ledd/2/" id="kapittel-4-paragraf-3-ledd-2">Med markedspris i Norge forstås den pris som oppnås for salg til industriell videreforedling.</article></article><article class="legalArticle" data-lovdata-URL="LTI/forskrift/1995-07-05-680/§14" data-name="§14" data-partID="§14" data-absoluteaddress="/kapittel/4/paragraf/4/" id="kapittel-4-paragraf-4"><h3 class="legalArticleHeader"><span class="legalArticleValue">§ 14</span>.</h3><article class="legalP" data-absoluteaddress="/kapittel/4/paragraf/4/ledd/1/" id="kapittel-4-paragraf-4-ledd-1">Internavgiften kan fastsettes uten detaljerte pris- og mengdeberegninger.</article><article class="legalP" data-absoluteaddress="/kapittel/4/paragraf/4/ledd/2/" id="kapittel-4-paragraf-4-ledd-2">Internavgiftene oppkreves ved innførsel av tollvesenet. Tollovens § 9 får tilsvarende anvendelse for disse avgiftene.</article><article class="legalP" data-absoluteaddress="/kapittel/4/paragraf/4/ledd/3/" id="kapittel-4-paragraf-4-ledd-3">Internavgifter betales til tollvesenet av den som etter lov om toll (tolloven) av 10. juni 1966 nr. 5 er vareeier. Tollovens §§ 37, 56, 57, 58, 59 og 69 får tilsvarende anvendelse for så vidt angår avgifter etter lov av 31. mai 1974 nr. 20, og senere endringer.</article><article class="legalP" data-absoluteaddress="/kapittel/4/paragraf/4/ledd/4/" id="kapittel-4-paragraf-4-ledd-4">Internavgifter pålagt norskproduserte ferdigvarer skal betales til Statens Kornforretning.</article><article class="legalP" data-absoluteaddress="/kapittel/4/paragraf/4/ledd/5/" id="kapittel-4-paragraf-4-ledd-5">Internavgifter for importerte varer skal svares etter de satser som gjelder på fortollingstidspunktet, eller eventuelt tidspunkt tilsvarende de som er gjort gjeldende for toll, jfr. tolltariffens innledende bestemmelser § 2, nr. 7.</article></article><article class="legalArticle" data-lovdata-URL="LTI/forskrift/1995-07-05-680/§15" data-name="§15" data-partID="§15" data-absoluteaddress="/kapittel/4/paragraf/5/" id="kapittel-4-paragraf-5"><h3 class="legalArticleHeader"><span class="legalArticleValue">§ 15</span>.</h3><article class="legalP" data-absoluteaddress="/kapittel/4/paragraf/5/ledd/1/" id="kapittel-4-paragraf-5-ledd-1">Internavgift som ikke er betalt ved forfall, kan bringes i motregning overfor fordring på tilskudd som avgiftspliktige kan ha overfor Statens Kornforretning.</article><article class="legalP" data-absoluteaddress="/kapittel/4/paragraf/5/ledd/2/" id="kapittel-4-paragraf-5-ledd-2">For internavgift som ikke er betalt ved forfall, betales renter etter den rentefot som er fastsatt med hjemmel i lov 17. desember 1976 nr. 100 om renter ved forsinket betaling m.m. § 3 første punktum.</article><article class="legalP" data-absoluteaddress="/kapittel/4/paragraf/5/ledd/3/" id="kapittel-4-paragraf-5-ledd-3">Tollvesenet kan nekte tollekspedisjon av en vare inntil pliktige opplysninger eller oppgaver som er nødvendig for oppkreving av avgiftene er avgitt.</article><article class="legalP" data-absoluteaddress="/kapittel/4/paragraf/5/ledd/4/" id="kapittel-4-paragraf-5-ledd-4">Renter beregnes ikke når grunnlaget for renteberegningen er under kr 200,-. Ved renteregning avrundes avgiftsbeløpet nedover til nærmeste 100 kr. Rentebeløp under kr 50,- oppkreves ikke.</article></article><article class="legalArticle" data-lovdata-URL="LTI/forskrift/1995-07-05-680/§16" data-name="§16" data-partID="§16" data-absoluteaddress="/kapittel/4/paragraf/6/" id="kapittel-4-paragraf-6"><h3 class="legalArticleHeader"><span class="legalArticleValue">§ 16</span>.</h3><article class="legalP" data-absoluteaddress="/kapittel/4/paragraf/6/ledd/1/" id="kapittel-4-paragraf-6-ledd-1">Søknad om prisnedskrivning og deklarasjon av internavgift samt dokumentasjon skal være sendt Statens Kornforretning senest innen utgangen av den påfølgende måneden.</article></article><article class="legalArticle" data-lovdata-URL="LTI/forskrift/1995-07-05-680/§17" data-name="§17" data-partID="§17" data-absoluteaddress="/kapittel/4/paragraf/7/" id="kapittel-4-paragraf-7"><h3 class="legalArticleHeader"><span class="legalArticleValue">§ 17</span>.</h3><article class="legalP" data-absoluteaddress="/kapittel/4/paragraf/7/ledd/1/" id="kapittel-4-paragraf-7-ledd-1">Bedrifter som produserer varer som kommer inn under denne ordningen, skal levere inn prognoser over det kommende års forventede produksjon og eksport. Prognosene skal være sendt Statens Kornforretning innen 1. november.</article><article class="legalP" data-absoluteaddress="/kapittel/4/paragraf/7/ledd/2/" id="kapittel-4-paragraf-7-ledd-2">Bedrifter som produserer varer som kommer inn under denne ordningen, skal sende inn prognoser over forventet produksjon og eksport for den kommende måned. Prognosene skal være sendt Statens Kornforretning senest innen utgangen av hver måned.</article><article class="legalP" data-absoluteaddress="/kapittel/4/paragraf/7/ledd/3/" id="kapittel-4-paragraf-7-ledd-3">Prognosene skal til enhver tid være basert på de mest oppdaterte data bedriften er i besittelse av.</article></article></section><section class="section" data-section-type="default" data-absoluteaddress="/kapittel/5/" id="kapittel-5" data-lovdata-URL="LTI/forskrift/1995-07-05-680/KAPITTEL_5" data-partID="k5"><h2>Informasjonsplikt og kontroll</h2><article class="legalArticle" data-lovdata-URL="LTI/forskrift/1995-07-05-680/§18" data-name="§18" data-partID="§18" data-absoluteaddress="/kapittel/5/paragraf/1/" id="kapittel-5-paragraf-1"><h3 class="legalArticleHeader"><span class="legalArticleValue">§ 18</span>.</h3><article class="legalP" data-absoluteaddress="/kapittel/5/paragraf/1/ledd/1/" id="kapittel-5-paragraf-1-ledd-1">Avgiftspliktige og søkere av tilskudd plikter å gi alle nødvendige opplysninger som kreves av Statens Kornforretning. Søknader, erklæringer og attester som gjelder tilskudd, deklarasjon av ferdigvarer og dokumenter til hjelp for kontroll, skal være undertegnet av en ansvarlig for bedriften eller den vedkommende bemyndiger, og sendes til Statens Kornforretning.</article></article><article class="legalArticle" data-lovdata-URL="LTI/forskrift/1995-07-05-680/§19" data-name="§19" data-partID="§19" data-absoluteaddress="/kapittel/5/paragraf/2/" id="kapittel-5-paragraf-2"><h3 class="legalArticleHeader"><span class="legalArticleValue">§ 19</span>.</h3><article class="legalP" data-absoluteaddress="/kapittel/5/paragraf/2/ledd/1/" id="kapittel-5-paragraf-2-ledd-1">Statens Kornforretning kan utføre fysisk kontroll av varer og stedlig kontroll av forretningspapirer. Med forretningspapirer forstås i denne sammenheng alle regnskapsbøker, registrer, fakturaer, bilag, regnskap og korrespondanse vedrørende virksomhetens forretningsaktivitet samt forretningsmessige data, uansett form, hvis dette har direkte eller indirekte forbindelse med utbetalinger av støtte eller innbetalinger av avgift. Bedrifter plikter å yte bistand ved slik kontroll.</article><article class="legalP" data-absoluteaddress="/kapittel/5/paragraf/2/ledd/2/" id="kapittel-5-paragraf-2-ledd-2">Statens Kornforretning skal bistå næringsmiddelindustrien og landbrukets organisasjoner med råd og veiledning slik at kontroll blir hensiktsmessig tilrettelagt og bedriftene blir behørig informert og best kan nytte råvareprisutjevningsordningen.</article></article></section><section class="section" data-section-type="default" data-absoluteaddress="/kapittel/6/" id="kapittel-6" data-lovdata-URL="LTI/forskrift/1995-07-05-680/KAPITTEL_6" data-partID="k6"><h2>Dispensasjon</h2><article class="legalArticle" data-lovdata-URL="LTI/forskrift/1995-07-05-680/§20" data-name="§20" data-partID="§20" data-absoluteaddress="/kapittel/6/paragraf/1/" id="kapittel-6-paragraf-1"><h3 class="legalArticleHeader"><span class="legalArticleValue">§ 20</span>.</h3><article class="legalP" data-absoluteaddress="/kapittel/6/paragraf/1/ledd/1/" id="kapittel-6-paragraf-1-ledd-1">Statens Kornforretning kan dispensere fra denne forskriften når særlige grunner foreligger.</article></article></section><section class="section" data-section-type="default" data-absoluteaddress="/kapittel/7/" id="kapittel-7" data-lovdata-URL="LTI/forskrift/1995-07-05-680/KAPITTEL_7" data-partID="k7"><h2>Ikrafttredelse</h2><article class="legalArticle" data-lovdata-URL="LTI/forskrift/1995-07-05-680/§21" data-name="§21" data-partID="§21" data-absoluteaddress="/kapittel/7/paragraf/1/" id="kapittel-7-paragraf-1"><h3 class="legalArticleHeader"><span class="legalArticleValue">§ 21</span>.</h3><article class="legalP" data-absoluteaddress="/kapittel/7/paragraf/1/ledd/1/" id="kapittel-7-paragraf-1-ledd-1">Denne forskrift trer i kraft 5. juli 1995.</article><article class="legalP" data-absoluteaddress="/kapittel/7/paragraf/1/ledd/2/" id="kapittel-7-paragraf-1-ledd-2">Fra samme dato oppheves forskrift av 1. februar 1988<sup class="footnotereference" data-footnotereferencevalue="1" data-unique-footnote-counter="1">1</sup> om gjennomføring av råvareprisutjevning for industrielt bearbeidede jordbruksvarer og forskrift av 30. juni 1995<sup class="footnotereference" data-footnotereferencevalue="1" data-unique-footnote-counter="1">1</sup> om gjennomføring av råvareprisutjevning for industrielt bearbeidede jordbruksvarer.</article><footer class="footnotes"><article class="footnote" data-name="1" data-unique-footnote-counter="1"><span class="footnoteLabel">1</span> Ikke kunngjort i Norsk Lovtidend.</article></footer></article></section></main></body></html>